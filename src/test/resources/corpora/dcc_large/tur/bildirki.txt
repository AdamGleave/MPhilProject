Bir Gecenin Sonunda

Orta yaşın çok altında olan polis Veli, merdiven basamaklarını ikişer
ikişer aştı, sahanlıkta kapı ziline dokundu. Zil sesiyle birlikte kapıya
koşan ayak seslerini duydu. Karısı, her zamanki gibi:
- "Kim o?" diye sormaktan kendini alamadı.
Veli:
- "Aç kapıyı, benim!" dedi.
Kapı gıcırtısına, kızının konuşması karıştı.
- "Anneciğim, babam gelmiş değil mi?"
- "Evet, yavrum!"
Veli, onca merdiveni aşmanın verdiği yorgunluk içindeydi. Soluk soluğa
kalmıştı. Açılan kapıdan içeri girdi. Geride, kollarını açmış bekleyen
kızına gitti, kucakladı.
Kızı, sanki öğretilmiş gibi soruyordu:
- "Baba, gidecek miyiz baba? Ağabeyim de gelecek mi? Ama o, daha okuldan
dönmedi."
Oturma odasındaki divana kızıyla birlikte çöküveren Veli:
- "Bekleriz, yavrum!" dedi.
Annesi, kızına çıkıştı.
- "Ömür'cüğüm," dedi, "babayı rahat bırakır mısın?"
Ömür, denileni yaptı. Gitti, karşı koltuğa oturdu. Ellerini birbirine
kenetleyip, parmaklarının arasından annesinin hareketlerini kollamaya
başladı.
Kulağı kapıda bekleyen karısı, Veli'nin oturduğu divanın ucuna ilişiverdi.
Gözlerinde merak izleri, düğüm düğüm.
- "Kamyoncuyla konuştun mu," dedi, "gelecek mi?"
- "Evet, konuştum gelecek."
- "Komşular yardıma gelecekler. Hoş, ben kırılacak eşyaları yerleştirdim.
Ufak tefeği de sarıp sarmaladım. Bir kere de sen bakarsın."
Kapı zili, yeniden çaldı. Açılan kapıdan içeriye Serhat girdi.
Ana kız, baba oğul mutfağa geçtiler. Allah ne verdiyse yediler, içtiler...
Tanrı'ya dua kıldılar. Hepsi birlikte eşyaların toparlanması işine
giriştiler.
- "Böylesi çok iyi olacak," diyordu Veli. "Sana, anam da yardımcı olur. Ev
işlerini daha rahat yürütürsünüz. Kaç defa gel bizimle dedim, fakat
dinletemedim. Her zaman aynı şeyi tekrarlıyordu: Gurbetlik zordur! Sizler
alıştınız. Lâkin ben, yapamam. Ocağımızın kapısını kapatamamam. Varın,
gidin sağlıcakla. Ben gelemem!"
- "Öyle, öyle!" dedi karısı. "İşin gerçeği de bu!"
Ömür:
- "Gurbet ne, be baba?" dedi.
- "Gurbet, sevdiklerimizden ayrı olmaktır."
- "Biz, şimdi sevdiklerimizden ayrı mıyız? Sizler varsınız ya? Ağabeyim var
ya?
- "Benim akıllı kızım. Haydi bakalım, gevezelik yapma. Hani daha eşyalarını
toplamamışsın?"
- "Topluyorum baba. Fakat oyuncaklarımı bulamıyorum."
Oyuncak sepetini yerleştiren Serhat:
- "Benimkilerin içine koymuşsun," dedi. "Al işte bak! Bunlar senin."
Ömür, büyük bir kıskançlıkla Serhat'ın yanına gitti.
- "Ver oyuncaklarımı," dedi.
Serhat, biraz nazlı, denileni yaptı.
- "Al gülüm," dedi, "hepsi senin olsun!"
- "Hepsini istemem. Benimkileri ver!"
Komşuların gelmesiyle, eşyaların toplanması, denklerin yapılması hızlandı.
Eşyalar toplandıkça, odalar genişledi. Sesler kalabalıklaştı, gürleşti.
Ömür'ün gözlerinde uyku tomurcukları filizleşti. Polis Veli, amansız bir
bekleyiş sancısına kaptırdı yüreğini. Ama kimseciklere sezdirmedi. Alınıp,
gönüllenmesinler diye. Sancısı, yüreğinde büyüdü. Yumak yumak oldu. Karısı,
komşularından özür diledi.
- "Görüyorsunuz," dedi, "sayenizde kolayca toplandık. Fakat, bir şeyi
düşünememişim. Kusura bakmayın. Hepinize ikrâmda bulunmayı çok isterdim."
- "Ne önemi var, komşu?" dediler.
Çıplak, eski neşesi kalmayan bir köşeye çekilen Serhat, oyuncak
paketlerinin üstüne, kendisinin ve kardeşinin adını yazıyordu.
İşi biten komşular gitti. Evin içi soğudu.
Son dakikalarda saatine bakmayı huy edinen Veli, yine aynı şeyi yaptı.
Saatine baktı, kurma kolunu çevirdi.
- "Kamyoncu gecikmese, elektrikler kesilmeden gelse!"
- "Meraklanma be Veli, gelir."
Veli'nin gönlündü türlü duygular... Yüreğinde kımıl kımıl sevinçler. Ne
kaldı şunun şurasında? Gecenin bitiminde, günün ağarmasıyla birlikte,
gurbet denilen şey, çok gerilerde kalmış olacak. Gece nöbetlerine
çıktığında, kendisini aklı ve gönlüyle birlikte, işine verebilecekti. Gerçi
karısının, kaynana yardımına ihtiyacı yoktu ama, onların yakınında olmak,
yine de güzel bir şeydi. Hiç değilse, arada bir dertleşirler, birbirlerine
dayanak olurlardı
Lâmbalar yanıp söndü. Az sonra elektrikler kesilecek, odalar kararacaktı.
Veli, perdesiz pencereden sokağın başını gözetlemeye başladı. Işıklar
söndü. Şehir, koyu bir karanlığa büründü. Tam bu sırada sokağa giren
dönemeçte beliren kamyonun farları, odanın duvarlarını yaladı. Kamyoncu,
gelişini haber vermek için, kornaya bastı. Serhat ve Ömür, pencereye
koştular. Veli, kapıya yöneldi. Karısı, kör kör yanan gaz lâmbasıyla,
merdiven boşluğunu aydınlatmaya çalıştı.
Kamyoncu, esmer çehreli, geniş omuzlu, gür bıyıklı, kısa kesilmiş dik saçlı
bir adamdı. Arabayı çalışır durumda bıraktı. Farları merdiven girişine
ayarladı. İndi, tekerleklere takoz koydu. Kamyonun yan kanadını açtı. İlk
gelecek eşyaları karşılamak için bekledi. Tam bu sırada Veli'nin
arkadaşları da damladı. El birliği ettiler. Çok kısa denecek bir zamanda,
sanki gözle kaş arasında, eşyalar kamyona yüklendi. Veli, arkadaşlarıyla
vedalaştı. Ömür, nedense oyuncaklarını yanından ayırmadı. Ön tarafa, şoför
mahalline geçtiler. Eşyaları, brandayla kapatan Kamyoncu Sefer, aşağıya
atladı. Bir köşeye bıraktığı deri gocuğunu giydi, yerine geçti.
Işıklar yandı. Kamyon, yol almaya başladı.
Kamyoncu Sefer, dudağında sigara, gözleriyle yolu, derinlemesine süzdü.
Veli'nin kucağında duran, yarı uyanık Ömür'e takıldı.
"Yorulmadın mı be kızım? Elindekileri bırak ön tarafa."
Ömür, yan gözle şoföre baktı.
- "Bırakmam!"
- "Neden?"
- "Ya unutursam?"
- "Neymiş bakalım, o unutacağın kıymetli şeyler?"
- "Hiç! Ne olacak? Oyuncaklarım..."
"Oyuncaklarım!" Bu sözle birlikte, Kamyoncu Sefer, çoktandır unuttuğu,
şimdi aklına geliveren, Ömür yaşında var, yok, kendi kızının sıkı sıkıya
tembihlediği siparişi hatırladı.
- "Bu defa," dedi kendi kendine, "asla unutmam. Biz, oyuncak mı gördük,
değerini bilelim. Fakat bebeler, öyle mi ya? Onların dünyası oyuncaklar
üstüne kurulu. Ah be, elime fırsat geçse, bütün çocukların dünyalarını
oyuncaklarla doldururum. Şu yavruya bak. Nasıl da sımsıkı tutmuş değerli
mallarını kucağında? Bekle be kızım, yarın akşama istediğin oyuncakların
alâsıyla gelirim sana."
Kendi iç dünyasına dalan Kamyoncu Sefer, son sözlerini yüksekçe, dışa
vurarak söylemiş olmalıydı.
Veli:
- "Senin başında da, oyuncak derdi mi var?" diye sordu.
- "Hem de nasıl? Her yola çıkışımda, sıkı sıkıya tembihler kızım."
Ömür, oyuncaklar, oyuncakların çocuğun dünyasındaki yeri üzerine yapılan
konuşmaları duymadı. Babasının kucağında uyuyup kalmış, oyuncaklarını da
yere düşürmüştü. Serhat bile, gelip geçen arabaları saymaktan vazgeçmiş,
başını cama dayamıştı.
Git ha, git! Yol, tükenmek nedir bilmiyor.
Gecenin karanlığı bastıkça, bastı. Hava, ayaza çevirdi. Camlar buğulandı.
Kamyoncu Sefer, silecekleri çalıştırdı. Torpido gözünden çıkardığı sigara
paketini, Veli'ye uzattı.
- "Yak, hemşerim!" dedi. "Uykuyu açar, bu meret! Hoş, başka faydası da yok
ya. Lâkin, yaşlılara kalırsa, var. Gecenin iki bölüğünde, öksürüğü bol olan
adamın evine hırsız girmezmiş. Masal..."
- "Bir de, adama can yoldaşı olur, yalnız kaldığında!"
- "Yine zam gelecekmiş. Öyle diyorlar."
- "Sanmam! Baksana, dışarıya ucuz ucuz sigara satmaya başladık."
Karanlığı delen ışıklar, kuvvetli farlar olmasa, bu konuşmalar uzayıp
gidecekti.
Kamyoncu Sefer, trafiğin sıklaştığını fark etti. Artık şehre az kalmıştı.
Gelen geçen araçların sayısı çoğalmış, hız artmış, yol isteyen korna
sesleri ortalığı heyecana vermişti. Ömür uyanmış, "Oyuncaklarım!" diye
tutturmuştu. Serhat, ellerini birbirine vurarak, "Geçtik işte!" demişti.
Veli'nin karısı, dışarıdaki şafak öncesi aydınlığını, buğulu camı azıcık
silince gördü. Veli'yi dürttü.
- "Görüyor musun?" dedi. "Ne kadar da güzel değil mi?"
Bu aydınlık, Veli'nin yüreğindeki sancıyı dindirir gibi oldu. Az sonra baba
yurdunda olacaklar, anacığının ellerini öpecekler, hep birlikte mutlu bir
hayata başlayacaklardı.
Kamyoncu Sefer de seviniyordu. Kim bilir kaçıncı defadır çıktığı
yolculuklarından birini daha bitirecek, müşterisiyle helâlleşecek, bir
lokantada sabah çorbasını içecek, kızının ısmarladığı oyuncakları arayıp
bulacak, yeniden yola koyulacaktı.
Tanyeri, yavaş yavaş ağarıyor, doğmakta nazlanan güneşin ışıklarını
yansıtarak, kırmızıdan turuncuya çeviriyordu.
Kamyoncu Sefer, kelebek camını açtı, içeriyi havalandırdı. Bir sigara
yakmak istedi,vazgeçti. Ağzındaki sigarayı, ayağının altına attı, ezdi.
Yüreğinde tarifsiz bir sıkıntının çöreklenmeye başladığını hissetti.
Direksiyon sanki ağırlaşır gibi oldu. Gözleri yandı, sulandı.
- "Hayırdır!" diye mırıldandı.
Veli, sessizliği bozmak için olacak;
- "Ne o usta?" dedi. "Neşen kaçtı gibi?"
- "Yok bir şey, ağam!"
Bir yolcu otobüsü, bütün yolu kapatmış, hışımla üzerlerine geliyordu.
Kamyoncu Sefer, alnındaki terleri sildi, söylendi.
- "Paşaya kelle mi götürüyorsun be mübarek? Bu acelen ne? Yolu tapulu malın
mı sandın?"
Kamyoncu Sefer, vites küçülttü, kornaya bastı. Otobüs şoförü tınmıyordu
bile. Hızında da bir azalma belirtisi yoktu. Besbelli ki şoför, gözü açık,
uyuyordu. Belki bir seferden dönmüş, dinlenmeksizin bir yenisine çıkmıştı.
Bu yüzden, olacakların farkında bile değildi.
Kamyoncu Sefer, daha kenara çekildi, olmadı. Firene bastı.
- "Allah!" dedi.
Veli:
- "Kör mü bu adam? Ne oluyor?" dedi.
Veli'nin karısı:
- "Allah'ım, sen büyüksün! Yavrularımı bağışla!" dedi.
Serhat, elleriyle yüzünü kapattı.
Ömür:
- "Anneciğim, oyuncaklarım!" diyebildi.
Otobüs, geldikçe geldi. Yüklendikçe yüklendi. Yan taraftan kamyona tosladı.
"Güm!" diye, bir ses duyuldu. Kamyon, hendeğe yuvarlandı.
Otobüs yolcuları uyanmışlar, ortalığı velveleye vermişlerdi. Kimisi;
"Yandım!", kimisi de; "Öldüm!" diyordu. Bazıları, şoföre çıkıştılar.
- "Deli misin, nesin? Gördün mü başımıza geleni?"
Aklı başında olan üç beş yolcu, hendeğin kenarına koştu. Donup kaldılar.
Kamyon ters gelmiş, şoför mahalli dağılmış, ortalıkta hiçbir canlılık izi
yok.
Hendeği aştılar, kamyona yaklaştılar.
Nazlı güneş doğmuş, ortalık seçilir olmuştu.
Yolculardan biri, yerde bulduğu kanlı paketi aldı. Açtı, baktı. Bir oyuncak
bebek, gülüyordu. Az ötede Ömür, soluksuz yatıyordu. Serhat'ın donuk
gözlerinde, soran bakışlar.

Çekirgeler

I.
Atmışlı yıllardan sonra, tek tük de olsa, sokaklarımızda veya
caddelerimizde onlara rastlamaya başladık. Heybetli görünmelerine rağmen,
hem utangaç, hem sıkılgandılar. Bu yüzden olmalı, sanki ışıktan, ulu orta
meydanlardan kaçar gibiydiler. Yeni elbiselerinin üzerinde, iğreti duran
şapkaları, boyunlarında da, bıraksan kaçıverecek gibi olan kravatları,
papyonları vardı. Tıraş olmayı sevdiklerinden midir nedir, yüzleri ayna
gibi parlıyordu. Yalnız bu aynada palabıyıklar, birer leke gibi duruyordu.
Doğudan gelen trenlerden birer birer indiler. Çok geçmedi, her yanı, bütün
sokakları, güzelim caddeleri, ulu orta meydanları doldurdular. Fakat onca
çokluklarına karşılık, yine ürkektiler, çekingendiler. Kızlarımızın
davetlerini, geri çeviriyorlar, erkeklerimizle bile arkadaşlık
kuramıyorlardı.
Son yıllara kadar, yalanım yok, güldüklerini, neşeli olduklarını görmedim.
Üstelik fazla konuşkan da değiller. Tezgâh başında olsun, cadde kenarında
olsun, daima suratlarını asarlar, arada bir; "Oh! Of!" diyerek, bağırlarını
döverler.
Ben, Albert Klaus... Nedense bu adamları sevemedim. Komşularımız da öyle.
Onlar gelmeden önce her şeyimiz apaçıktı. Gizlimiz kapaklımız yoktu. Ama
onlar gelince, işler karıştı. Hep birlikte gizlenme, saklanma, huylarımızı
değiştirme ihtiyacını duyar olduk. Onlarla bizim aramızda saydam, ses
geçirmez, sevgiye fırsat vermez, soğuk, sağır bir duvar uzadıkça, uzadı.
Ben, Albert Klaus... bu adamları, dedemden çok dinlemiştim. Dedem,
Çanakkale'de, Yemen'de, Gazze'de bulunmuş. O anlatır, ben devler, perilerle
dolu bir dünyanın hayâl mi, gerçek mi olduğunu bir türlü kavrayamadığım
sihirli ufuklarında, korkuyla dolaşırdım. Dedem, onları yakından tanımış,
evlerinde görmüştü. Onların dostluklarına, cesaretlerine, her insana aynı
gözle bakmalarına, sofralarındakini başkalarıyla paylaşmalarına,
fedakârlıklarına tutkundu. Savaştan nefret etmesine rağmen, bu iyi
savaşçıları çok severdi. "Onlarla" derdi, "Biz, bugün ayaktayız! Çünkü,
yüzyıllar önce burnumuzun dibine geldiler, bizi kamçıladılar. Kamçıyı
sırtımızda hissettikçe uyandık, güçlendik. Sonra aynı cephede silah
arkadaşlığı yaptık. Onlar bize de, bir avuç cesaretle, ordular bozmayı,
sarmayı, yarmayı öğrettiler. Ama, ah şu siyaset?.."
Dedem sustu! Rehberimiz kargalar oldu.
A
Ben, Aydınlı Poyraz'ım... Doğduğum, şirin, küçük, bereketli topraklara
sahip kasabamda, nedense "Foyraz" derler bana. "Ülen, bu adı nerden
buldun?" diye takılırlar. Neşeliysem, güler geçerim. Azıcık sıkıntım varsa,
dardaysam, burnumdan öfke solur, takılanlara kızar, esip yağarım.
Babamın himmetiyle, "Çok Yönlü Kalkınma Kooperatifi'ne üye olmuştum. Üç beş
delibozuk, ağız birliği yaptık. Almanya'ya yazıldık. Bu iş, sonraları, bir
sevda oldu, yüreğime oturdu. Düğün dernek neymiş, hepsini unuttuk.
Gözlerimiz yolda, umudumuz postacının çantasında, bekledik.
Bir gün; "Kâğıtların gelmiş!" dediler. Koştum. Göz aydıncılara ikrâmda
bulundum. Elime tutuşturulan zarfın üzerindeki yazıyı çatpat okudum:
"Foyraz Yürekli." Güldüm.
Sordular:
- "Hayrola, ne var?"
- "Yok bir şey!"
- "Canım, niye gülüyorsun öyleyse? Ortada açık bir şey mi gördün?"
- "Yoo!"
- "Eee?"
- "E'si, bunlar bizden olmalı. Baksanıza, onlar da adımı Foyraz diye
bellemişler."
Kahkahalar arasında, eksik evraklarım tamamlandı. Yolculuk, ayrılık, gurbet
telâşına düştüm. Çünkü bizim, asker ocağından başka, bilip gördüğümüz,
tanıdığımız gurbet mi var?
II.
Adı, Poyraz Yürekli. Benim bahçıvanım. Geleli birkaç gün oluyor. İşine
düşkün, çalışkan. O da, diğerleri gibi her gün tıraş oluyor, kokular
sürünüyor, bıyık bırakıyor. Fakat, onlardan farklı bir tarafı var. İşçi
tulumunu giyince hüzünleniyor, olanca gücünü işine veriyor. Besbelli,
hüznünü, iç sıkıntısını unutmak istiyor. İşini bitirip, sırtından tulumunu
çıkarınca, hürriyetine henüz kavuşmuş olanların sevincini yaşıyor.
Yalanım yok! Gözüm hem kendini, hem işini tuttu. İşinin ehli, hünerli. Ufak
tefek hediyelerimi, hele birayı, geri çevirmiyor.
Yalnız!
Ne yalnızı? Hangi yalnız?
Yalnızlar, saymakla tükenmez!
Dul hemşireme yüz vermiyormuş. Komşu kızlarına aldırmıyormuş. Karımın
komplimanlarına ses çıkarmıyormuş. Arada bir, geceleri, eve geç dönüyormuş.
Dilimizi de sevmiyormuş.
Anlayacağınız, kabahati çok.
Hele, hele?
Kiliseye hiç gittiği yok!
B
Delinin zoruna bak... Adamın işi, gücü yok. Kalıbı, ensesi, keyfi yerinde.
Hani zamandır dinime, imanıma karışır oldu. Sağda solda beni kolluyor.
İnancımı yaşamalıymışım.
Elbette!
Ama nasıl?
Bir yabancı toprağa düşmüşüm. Yönümü kestirmem, kıbleyi bulmam güç.
Yakınımda, yamacımda bir tanıdık da yok. Yüzümü yere eğip, gâvura mı
sorayım?
Onu da denedim. Bir ikisi, kem küm etti. Anladı veya anlamadı. Her biri,
bir başka yönü gösterdi. Şaşırdım, kaldım. Allah büyüktür, bağışlar. Bu
umutla yaşıyorum. Buna yaşamak denirse, tabii?
Şu süsenler, niye solmuş öyle? Sarmaşıklar da sarı lekeler... Madam Klaus
değil de, herifin arsız kardeşi bayan Maria var ya, bu süsenlere, sarı
lekeciklere bayılıyor. Varıp altlarını bellemeli, suya doyurmalı onları.
Toprak altüst olunca, kana kana suya doyunca, süsenler ayılır, sarı
lekecikler kaybolur. Bayan Maria, kızarmış!..
Varsın, kızsın. Umurumda mı?
Cümle kapısı açıldı. Bayan Maria, balkondan sesleniyor:
- "Az içeri gelsene Foyraz."
Gittim.
Evde kimsecikler yok! Salonda in-cin top oynuyor. Yan odanın yarı açık
kapısından, hafif bir müzik sesi geliyor. Bayan Maria, saçlarıyla oynuyor.
Tarak olmuş parmaklar, sarı saçları yol yol açıyor. Ortalıkta, adamın
gönlünü çelen, aldatıverecek gibi olan lavanta kokuları. Barda biri dolu,
iki kadeh duruyor.
Fakat ben, inanır mısınız bilmem, bütün renklerden değil de, ille sarıdan,
sarışından nefret ederim.
Nasıl oldu bilmem, bayan Maria, saçlarıyla oynamayı bıraktı. Bana doğru
uzandı, silkindi.
Dizbağlarım çözüldü. Acaba yanlış mı görüyorum? Rüyada mıyım. Taş gibi,
çırılçıplak bir kadın, işte karşımda duruyor. Gözlerinde manalı
gülücükler...
Fakat ben, sarışınlardan nef...
Dudaklarım alev alev yandı. Kalbim, demirci körüğü gibi çalışıyor. Poyraz,
amansız bir kasırganın avcına düşmüş.
Yan odaya geçemedim. Daha doğrusu, bir tuzağa sürüklenirken, ayıldım. Bayan
Maria'nın suratında patlayan tokat sesine, kapı zili karıştı.
Kapıda Albert ve çocukları. Bozum oldum. Utandım. Kulaklarımda bayan
Maria'nın sözleri:
- "Ne pahasına olursa olsun ben, bunu sana ödetirim Foyraz."
Süsenlerle, sarmaşıklarla birlikte, yerin dibine geçtim!
Ben, Poyraz Yürekli.
Ama, ne yürekli?
III.
Bilmez miyim, kabahat bizim yosmada. Fakat karıma, çocuklarıma ne
demeliyim? Hemşirem, basılmanın etkisinden olacak, odasına kapandı. Uzun
zaman dışarı çıkmadı. Sonra gözlerine kan oturmuş, salona döndü. Hiç
birimizle konuşmadı. Aklı, fikri Poyraz'da olmalı, bahçeyi gözleriyle
taradı.
Poyraz yoktu.
Biz, cümle aile suskunduk!
Belki de katılıp kalmıştık.
Aldırmadık.
Hemşirem, umudunu kesmiş olmalı ki, hıçkırıklarını koyuverdi. Bağıra, öğüre
ağladı.
Doğrusu, içim parçalandı.
İlktir, onun hakkında kötü düşündüm.
- "Alacağın olsun Poyraz!" dedim.
Hemşiremin neşesi yerine geldi.
Sabahı, ailenin büyükleri, karım, ben ve hemşirem birlikte toplandık.
Durumu görüşüp, bir karara varacaktık. Teklif, Maria'dan gelmişti. Başını
alıp giden Poyraz, ne bütün gece, ne de şu vakte kadar eve döndü. Besbelli,
gizli bir köşede, utancının azabını yaşıyordu.
Durumunu kavrar gibi oldum. Artık, ondan bize fayda yoktu. O, dönüşü
olmayan bir yolu, henüz adımlamaya başlamıştı. Belki bana kızıyor, üstüne
çullanmadığım, onlarca uygun olan davranışta bulunmadığım için de sövüp
sayıyordu. Maria, hazırladığı oyunu, başarıyla sürdürememiş, tuzağının
kelepçesini boş bırakmıştı. Bu yüzden de, oldukça üzgün görünüyordu.
Bekledim. Konuyu, o açsın, istedim. Karım, aradan sıyrıldı.
- "Ben" dedi, "bu konuda kararsızım. Siz, iki kardeş, neyi arzularsanız,
ben de o yolda, size katılırım. İzninizle!"
Gönlüm karardı. Fakat, salon genişledi, ağır kapı üstümüze kapandı.
Ben, Maria'ya baktım. O da, bana!
Olacak gibi değil.
Öksürüp, aksırdım. Söze başladım.
- "Görüyorsun!" dedim, "Poyraz, yok artık!"
- "Öyle!"
- "Ne düşünüyorsun?"
- "Gururumu!"
- "Bunu, önceden düşünseydin..."
- "O zaman aklım başımda değildi. Foyraz'dan ümitlenmiştim. Duruşunun,
çalımının, sakinliğinin, sihirli gözlerinin esiri olmuştum. Kadınsızlığını
kamçılayıp, onu elde edebileceğimi sanmıştım. Ne yazık ki, yanılmışım!"
- "Öyle görünüyor."
- "Evet, öyle."
- "Nasıl bir çıkış yolu düşünüyorsun?"
- "Önce, işten atalım. Başka işyerlerine, bana yaptıklarını anlatalım.
Burnu sürtülsün. Pes etsin, ayağıma düşsün. Özür dilerse, gelip buyursun,
evimin direği olsun."
- "Peki. Ya gelmezse?"
- "Az da olsa, ümidim var."
- "Haydi, hayırlısı!"
Alınan kararı, hemen uyguladık. Poyraz'ı, dört yanından sardık. Elini,
kolunu böğründe bıraktık.
Tam ayrılacaktım, Maria seslendi:
- "Albert!" dedi. "Bir mesele daha var. Bütün gece, huzursuzdum.
Çekirgelerin akınına uğradım. Sanki hepsi, Foyraz olup oturmuşlardı. Beni,
seni, bayan Klaus'u, çocuklarınızı, hemen herkesi, her şeyi, iliklerimize
kadar sömürüyorlardı. Kaçmak için, köşe bucak aradım, bulamadım. Bütün her
şeyi doldurmuşlardı. Binlercesi uçuşuyor, konacak, sömürecek bir şey
arıyorlardı. Bu korkunç çekirgelerin akını, sabaha kadar sürdü. Uyanmasam,
devam edip gidecekti. Ne dersin?"
- "Çok ilgi çekici!" dedim.
Dedim ya, Maria'nın "çekirgeler akını" sözüne tutuldum. Onlar, gerçekten
çekirge gibiydiler. Bizi, dört yanımızdan sarıp kuşatmışlar, inançlarımızı,
sevgilerimizi, göreneklerimizi, medeniliğimizi, elimizdeki ekmeğimizi
dipten doruğa, kemiriyor, kemiriyorlardı.
Onlara, adı ister Poyraz olsun, ister Foyraz, hemen hepsiyle de, bütün
varlığımızla baş etmeğe çalışmalıydık. Yoksa, bu akın, bir tufana
dönüşecek, ayağımızın altındaki toprakları, ansızın çekip alacaklardı.
Karım, ben ve Maria, savaş bayrağını açtık. Kalabalıklar, umulmadık bir
sayıda, sokağa döküldü. Büyüdük, herkesin dikkatini çektik. Tehlikeyi
haykırdık!
- "Türkler, dışarı!"
C
Sözüm ona, medeni dünyada yaşıyorum. Az buçuk, ben de uygar sayılırım.
Ülkemde, Avrupa'ya, bu medenî dünyaya en yakın uçta yaşamıyor muyum?
Çalışmakmış! Fazlasını verdim, köle oldum. Bir Maria'nın gönlünü almadım
diye, barbarlara karıştım. İşimi de kaybettim. Medenî yürüyüşmüş! Hak
aramakmış, ha? İçine tüküreyim. Çekirgeler gibi sokakları dolduracaksın.
Ulu orta konuşacaksın. Bunca adamı tedirgin edeceksin, korkutup
ürküteceksin. Olmazsa, kapı dışarı edeceksin!
- "Bütün Türkler, dışarı!"
Oh, ne âlâ!
İşsizlik, canıma tak etti. Hangi kapıyı çaldımsa, ellerim boş, çevrildim.
Çeşitli hakaretlere katlandım. Niçin?
Hepsi yalan! Bunca tuzaklar birer masal!
Bizi, körpe yaşta çektiler buraya. Aklımızdan, gücümüzden, işimizden
faydalandılar. Alın terimizin karşılığını bile, on-ların kasasında
sakladık. Uzaktaki ülkemizden gelen seslere aldırmadık. Daha çok
kazanabilmek hırsına kapıldık.
Sonuç?
Sonuç ortada.
Geride kalan posamızı ne yapacaklar?
Elbette, cadde-sokak, çarşı-dükkân, okul-ev, şehir-köy, ulu orta meydan
meydan haykıracaklar:
- "Türkler, dışarı!"
Karşı koyacağız.
- "Karşı koyacağız da, ne olacak?"
Kendi payıma ben, bıktım, sıkıldım, tükendim. En iyisi, yurda dönmek değil
mi?
IV.
Öncüler, dönmeye başladı. Çekirgelerin akını kırıldı.
Ç
Çekirgelerden kurtuldum.
Artık, memleketimdeyim.
Çok şükür!

İkizler

Bostanın yeşiline, karpuzların iriliğine, kavunların çiçeklerine
aldırmadan, harmanlayabildiğimiz kadar, ağa beyimle al takke, ve külâh
olduk. Aynı dalın meyveleriydik ama, aramızda paylaşamadığımız kozlarımız
çoktu. Atları ben de severdim, o da. Ondaki yürek, bende de var. Lâfına,
çalımına aldırır mıyım hiç?
Patladım.
- "Yetti be! Taya hep sen mi bineceksin?"
Ağabeyim sırıttı.
- "Tabiî. Ne var bunda?" dedi.
- "Varı yoğu anlatırım sana!"
- "Öyle mi?"
- "Öyle!"
Gelsin topaçlar, ezilsin kollar, dökülsün bütün tohurlar. Güneş yakıyormuş,
aldıran kim? Varsın yaksın!
Kavga kızışır, büyür. Dayım, koltuk değneklerini, olanca gücüyle üstümüze
fırlatır. Bereket, atılan çomaklar bir yerimize değmez. Öteden, hayıt ve
piyanla donanmış çardaktan, ortakçımız Şaban Ağa, gürültümüze koşar gelir.
Şaban Ağa, yaman adamdır. Ondan çekiniz. Tüyü bozuk, uzun boylu, koca elli,
yıkık kaşlı, pehlivan yapılıdır. Yaka paça eder, birimizi bir yana,
diğerimizi öte yana bırakır. İkimize de çıkışır:
- "A be, nedir pay edemediğiniz? Hiç, kardeşler bir biriyle dalaşır mı?
Utanmaz, arlanmazlar sizi!"
Yarıntı kenarına, koyu gölgeli söğütlerin altına çekiliriz. Nasihat, tokat,
öfkemizden kurtulamayız. Bostanlar kurtuldu ya, Şaban Ağa da keyiflenir.
Dayıma takılır.
- "Üle Rıdvan," der, "bu senin yeğenlerin yok mu? İkisi de cesur, ha!"
Dayım, kıs kıs, seslice güler. Sorar:
- "Hangisi daha iyi?"
- "Bak, orasını bilmem. Ama, hangisi ötekinin kulağına dokunursa, doğrusu,
cesurluk onda kalır."
Ağabeyimle ben, ikimizde, deli danalar gibi yekiniriz. Göz ucuyla
birbirimizi süzer, fırsat kollarız. Bu sırada hem dayım, hem Şaban Ağa,
yangına körükle giderler. Yarıntı'da sazlar hışılar. Hafiften rüzgâr çıkar.
Söğütlerin al çak dalları, yerleri süpürmeye başlar. Şaban Ağa, yakasını
öğle sonu serinliğine açar. Ötede danalar, buzağılar kıpır dar. Doru tay
kişner, anasının yanına bir dörtnal koparır, oynaşır. Dayım gürler.
- "Hadi be, ne duruyorsunuz?"
Şaban Ağa atılır.
- "Amma da nazlısınız, ha!"
Ayranım kabarıverir, yerimde duramam. Ağabeyimin dikkatini dağıtmak için
bağırır, fırlar, ayağa kalkarım.
- "Yılana bak!"
Saflığından olacak, ağabeyim dediğime kanar, öteye beriye, sazlıklara
bakar.
Ara kızıştırıcılar, çanak tutarlar.
- "Hadi, yakala! Aman tut, kaçırma."
Artık benim için gün doğmuştur. İleri atılır, aklını yılanla bozan
ağabeyimin kulağına dokunurum. O, işi anlar, altında kalmaz, anında bana
karşılık verir. Tutuşur, güreşiriz. Ondan yaşça, boyca geride olduğumdan
yenilirim.
Ağabeyim, öfke ve sevinçle karışık, söylenir.
- "Gidi kalleş, seni! Pes mi?"
Pes ederim.
Berikiler:
- "Hadi evlât!" derler, "suyu yine sen dolduracak sın."
Sözü ikiletmem, testiyi kapar, kuyunun yolunu tutarım. Bazen, evin küçüğü
olacağına, kapının köpeği ol, da ha iyi, diye düşünürüm. Ayaklarımı, kızgın
toprağın alevi yakar. Kuyuya kovayı salarım. Kovaya bir karpuz takılır.
Bilirim, Şaban Ağa'nın işidir, bu! Aklınca kavga, güreş sonu, bizi
beslemeyi umar. Testiyi doldurduktan sonra, eli mi, yüzümü yıkar,
serinlerim. Tekrar kovanın ipine yapışır, dağarları, yalakları, bütün
kazanları doldururum. Mısırlar püskül uçlarını oynatır, pamuklar pembe,
mor, be yaz, kırmızı renkli çiçek açmada birbirleriyle yarışırlar. Toprak,
kızgınlığını kaybeder. Omzumda testi, koltuğum da karpuz, dilimde yarım
yamalak türküler, geri dönerim. Aldığımız terbiye gereği, testiyi önce
ağabeyime uzatırım. Sonra dayım alır, Şaban Ağa'da su biter.
- "Ömrüne bereket!" derler. "Allah, muradını ver sin."
Sevinir, dört köşe olurum. Karpuzun göbeklice ta rafından bana ayırırlar.
Acı soğan, kuru yavan, çıkınlarda ne varsa, siler süpürürüz. Günlük işler
biter, gün döner. Dağların gölgesi bostana vurur. Çardak, koyu gölgeler al
tında kalır. Sığırları yerleştirir, dönüş için hazırlanırız. Atlar
eyerlenir, doru taya heybe vurulur. Yular ipinin az berisinden yalancı gem
yapılır. Doru tay acemidir, gemi ağzına almak istemez. Tepinir, eşinir,
şahlanır, kişner. Aldırmayız.
Ağabeyim;
- "Sallanmasana!" der. "Bugün taya sen bineceksin. Huysuzlaşırsa, gemini
kas. Hayvanı, efeliğine güvenip de, sakın dağa vurayım deme. Körpedir,
ayağı mayağı kırılır."
Kaşla göz arası, taya binmişimdir bile. Fakat doru tayın inadı tutar.
Yerinde, kazık gibi çıkılı durur. Bir adım olsun, ileri gitmez. Ağabeyim
yola girmiş, bir yanı dağın karanlığıyla kucaklaşan, öte yanında armut,
zeytin, dut, incir, karaağaç, hayıt ve böğürtlenlerle, deli asmalarla
kuşatılan irimi aşmıştır. Bu irim, her nedense bana korku verir. Arkada
kaldığım zamanlar, sanki birisi, arkam sıra yetişecek, beni belimden
yakalayacak, geriye çekecekmiş gibi bir his doğar içime. Duyduğum korkuyu,
sesimle yen meye çalışırım. Doru tayın karın boşluğunu topuklarım… Doru
tay, ya can acısından, ya anasından ayrılmış olmanın verdiği duygudan
olacak, yaydan çıkmış ok gibi öne atılır, irime dalar, çıkar. Korkularım
geride kalır. Köye, altımda doru tay, büyük bir çalımla girerim. Çor çocuk,
köpek, tavuk, ördek beni görünce, kimi korkudan, kimi havlayarak, kimi
kanat çırparak kenara çekilirler.
"At, sahibine göre kişner." derler.
Doğru.
Benim doru tay da, bana çekmiş. O da, çalım sat makta benimle yarışıyor,
arada bir, kesik kesik, burnundan soluyor, sağrısından ter boşaltıyor,
zevklenip kişniyor. Üstelik olur olmaz yerde şaha kalkıyor,
delibozuklaşıyordu.
Soluk soluğa, ardına kadar açık avlu kapısından içeriye daldık. Ağabeyim,
dolunayı ahıra çekmiş, tımara başlamıştı. Babam, sundurmaya çıkmış, Yeni
Ahmet'in Durmuş'la konuşuyordu.
Durmuş:
- "Kadet kaldım, emmi!" diyordu… "Eline, ayağına düştüm. Derdimin çaresi
sensin. Yoksa bütün bostanım, zerzevatlarım kuruyacak, gökü akına
karışacak. Doru tayı geçici olarak ver bana. Hem onu, koşuma da
alıştırırım."
Babam;
- "Acemidir, daha körpedir!" dedikçe, Durmuş, üstüne üstüne gitti.
- "Yalnız dolaba koşacağım, emmi! Zoru mu var? Dönüp kırkkovayla su
çekecek."
Babam, yufka yürekli, yardımsever, yumuşak huylu bir adamdı. Durmuş'un
üstelemesinden kaçmak için, bize sığındı. Ahırdan çıkan ağabeyimi gösterdi.
- "Aha, mal onların! Gönüllerini yap, al götür doru tayı."
Ağabeyim şaşaladı, durakladı. Göz ucuyla bana baktı. Yüzümde öfkenin bini,
bir para! Elimle doru tayın terini kuruladım. Sağrısına bir şaplak attım.
Doru tay, burnuyla toprağı kokladı, açık ahır kapısından içeri girdi. Atlar
kişnedi.
Ben, hiçbir şey demedim. Sözü ağabeyime bıraktım. Ahıra daldım. Doru tayı,
son defa, tımar etmeye başladım. Kulağım dışarıda, hırsımdan ağladım.
Ağabeyim çaresiz.
- "Sabahleyin," dedi, "gel! Al, götür!"
Durmuş gitti. Akşam, olanca karanlığıyla çöktü. Göz gözü görmez oldu.
Sofraya geçtik. Hem ağabeyim, hem ben, yemeğe karşı isteksizdik.
Başkalarına yumuşak olan babam, bize karşı sesini yükseltti. Her ikimizi de
payladı.
- "Ne kaldı, şunun şurasında?" dedi. "Hem akkız da kulunlayıp, taylayacak.
Doru tayı da, evlâdiyelik vermedik ya, Durmuş'a! Sonbaharda doru tay döner,
akkız kulunlar, aranızdaki geçimsizlik de biter."
Doru tay... deli tay! Sabahı, dolaba koşuldu, uyuzlaştı, dolap beygiri
oldu. O döndükçe, kırkkovadan gürül gürül su akıyor, Durmuş'un kurumaya yüz
tutmuş zerzevatları canlanıyordu. Ya doru tay? Bazen, bizi gördükçe
huysuzlaşıyor, koşum takımlarını ezip ufalamak, kırıp dağıtmak istiyordu.
Ağabeyimle ben, onu, böyle gördükçe ağlıyor, babama kızıyorduk. O kadar!
Bostanlar bitti, mısırların koçanları koparıldı, pamuklar açmaya başladı.
Olanca gücümüzle tarlada çalışıyoruz ama, eski neşemiz yok! Bostan yolar,
sap bağlarken, Rumeli türküleri söyleyen Şaban Ağa, bizi neşelendirmeye
çalışsa da, başaramıyor.
Böyle bir günde, içime mi doğdu ne, ağabeyim, ipini kırdı, tarladan kaçtı.
Gün devrilirken, geri döndü. Üzüntülüydü. Hatta gözleri kan çanağına
dönmüştü.
Şaban Ağa;
- "Ne var ulan, tabansız!" dedi. "Ne somurtup duru yorsun?"
Ağabeyim, içini çekti, söylemedi. Akşam oldu, dağların, bütün ağaçların
gölgeleri uzadıkça uzadı, silindi, işe paydos dedik. Üçümüz de, yayan
yapıldak yola koyulduk. Şaban Ağa önde, biz arkada gidiyorduk. Ağabeyim
kolumdan çekip yavaşlattı beni. Soluksuz, boşandı.
- "Bugün ne oldu, biliyor musun?" dedi.
Omuzlarımı çektim.
- "Bilmiyorum," dedim, "yalnız bir kötülük var."
- "Tahmin et!"
- "Edemem."
- "Edemezsin ya!"
- "Hadi söyle, çatlatma beni."
- "Üzüleceksin."
- "Üzülmem. Hadi söyle!"
- "Doru tayın," dedi, "ayağı kırıldı. Sınıkçı Çakır geldi, ayağını sarıp
sarmaladı."
Başımdan omuzlarıma, kaynar sular döküldü. İçimde nice yârlar yıkıldı,
göçtü. Umutlarım karardı. Öfkemden;
- "Yemin et!" diye bağırmışım.
Şaban Ağa döndü, sordu.
- "Ne yemini o? Haydi savsaklanmayın. Hem de yürüyün be!"
Yürüdük.
Yüreğim köz köz yanıyor. Gözlerimi kin bürümüş. Dilimde öfke, yumak olmuş.
Derhal babama kustum.
- "Senin yüzünden," dedim, "doru tay dolap beygiri oldu, ayağı kırıldı,
adı, topal taya çıktı."
Babam kızgın;
- "Dırlanma!" dedi. "Tokadı ensene yersin."
Dinleyen kim? O bana, ben ona, verip veriştirdik, söyleştik. Ağabeyim sus
pus! Şaban Ağa araya girmese, babamla kapışacağım.
- "Dur be yeğenim! Dur be kuzum! Kaybettiren, bul durur derler. Hem Sınıkçı
Çakır'ın üstüne yoktur, bu gidende. Sargılamış işte. Haftasına kalmaz,
düzelir doru tay. Üzüldüğü şeye bak şunun. Edepsiz seni! Utanmadan
babasıyla lâf yarıştırıyor. Ne güne geldik ya Rabbi?"
Sustum, bir köşeye çekildim. Sabahı bekledim. Yorgunluk ve üzüntüden
olacak, dalmışım. Geniş, uçsuz bucaksız bir ovada, doludizgin boşanan,
koşan, akın akın a kan atlar. Dolunaylar, akkızlar, demirkıratlar,
kıratlar, yağızlar, doru taylar! Binlerce at, sonsuz bir koşudalar. San ki,
göğsüme göğsüme basıp geçtiler. Durmaksızın aktılar. Peşlerinden koştum,
yetişemedim. Sabahı zor ettim.
Gecenin karanlığı çekilip, gün aydınlığı başlayınca, kumru sesleriyle
uyandım. Doğruca, Durmuş'un bahçeye gittim. Dolap koşumları dağılmış,
kırkkovalar çarklarından boşalmış, kuskunlar kopmuş, hamut bir köşeye
atılmıştı. Kokumu mu almıştı ne, doru tay, yattığı yeri belli etmek için,
neşesiz, kişnedi. Yanına gittim. Yelesine sarıldım, gözlerinden öptüm,
ağladım. Zavallı! Kalkmaya davrandı, yapamadı, ümitsizce kişnedi,
homurdandı. Ön sağ ayağı, diziyle karışık, sargılıydı. Babamdan
görenekliydim. Doru tayın durumu ümitsizdi. Benimle birlikte o da ağladı.
Daima dik duran yelesi yana yatmış, kuyruğunda, sineklerini kovalayacak
gücü de kalmamıştı. O kişnedi, ben ağladım. Ben ağladım, o kişnedi. Acısını
anlatmak istedi.
Güneş, iki mızrak boyu yükselmişti... Ağabeyimle Durmuş, göründüler. Doru
tay, Durmuş'u görünce kişnemesini kesti, başını öte yana uzattı, gözlerini
yumdu.
Durmuş, ağabeyime;
- "Yazılan yazı bozulmaz," diyordu. "Söyle kardeşi ne, üzülmeyi bıraksın.
Ölüm yok ya ucunda? Hem dayınla konuştuk. Diyeti ne ise, onu babana
ödeyeceğim. Kimsenin hakkı, kimsede kalmasın."
Durmuş'a olan nefretim arttı. Az daha oyalansam, elimden bir kaza çıkacak.
Doru tayın gözlerinden öptüm. Eve döndüm. Kulaklarımda doru tayın
kişnemeleri, ahıra girdim. İçimdeki yangını söndürmek için, yerleri
temizledim. Çıkan çöpleri, samralığa döktüm. Ne oldu bilmem; dolunay, acı
acı kişnedi. Yerinde duramaz oldu. Az sonra susup, sakinleşti. Akkızın
memelerine süt inmiş. Ahır kapısını çektim, bağladım. Arkamı döndüm. Elinde
çiftesiyle avluya giren babamı gördüm. İşi anlamıştım. Babam, sun durmaya
geçti. Ben, dışarı fırladım.
Koştum, ağladım.
Ağladım, koştum!
Boşanan, akıp giden atlara yetişemedim.

Gün Çarığı Sıkınca

Gâvurköy düzlüklerinde karanlık kıpırdanıyor. Güneş, doğum sancıları
içinde, kıvranıyor. Birçok yerde sabah, henüz başlamadı. Fakat yediden
yetmişe, bütün Gâvurköylüler ayakta. Umudun kim bilir kaçıncı ilmeğinde,
kaderlerini dokuyorlar. Fideler büyüdü, tarlalara döşendi. Susuz fakat bol
güneşli tarlalarda boy attı, kırılacak hâle geldi. Artık tütüncüye, dur
durak yok. Hiç durmaksızın süren bir çabanın, aile boyu dökülen terin
karşılığı alınacak, kızlar gelin, delikanlılar damat olacak. Eve yeni
eşyalar girecek, sırtlar da urbalarla süslenecek.
Akranlarının en güzeli olan Gülfidan da, bu sene çırak çıkacak, gelin
gidecek. Babasıyla annesi, baş başa vermişler, kendi çektikleri eziyetlere
kızları da katlanmasın diye, onu, bir şehirliye vermişler, bıldır yıl söz
kesmişlerdi. Düğün, bu bozukta yapılacak, Gülfidan, şehre gelin
gönderilecek, yazın güneşinden, kışın ayazından, tütünün acı ziftinden
kurtulacaktı. Sondur diye, bu mevsim, tütüne olanca gücünü verdi. Fide
yetiştirmedir, sulayıp gübrelemedir, dikimdir, çapadır derken, işte kırım
zamanı gelmişti. Bu, aynı zamanda Gülfidan'ın düğününe az kaldığının
işaretiydi. Az kalmıştı ya, dün akşam, istemeden kulak misafiri olarak
dinlediği konuşmalar, nedense, Gülfidan'ın canını sıkmıştı.
Babası, anasına dert yanıyordu:
- Kenarda toplu beş kuruşumuz yok. Onca yıldır sadece karnımızı
doyurabildik. Bir de düğün dernek işini sardık başımıza. Bakalım, altından
nasıl kalkacağız?
- Bilmez miyim? dedi anası. Kazanç yok tütünde. Vasa, bir karın tokluğu
var, bildiğin gibi. İnşâllah, hükümet merhamete gelir de, tütüncüyü kollar,
kızı başgöz ederiz.
- İnşâllah! Ya bir terslik çıkarsa?
- Orasını, güzel Allah'ım bilir.
- Doğru. Lâkin: "Gün çarığı sıkmış, çarık da ayağı sıkmış." derler. Biz de,
sözün gereğini işleriz. Düğünü erteleriz.
Gülfidan, gerisini dinlememişti. Yüreğinde yeni tutuşmuş yangınlar,
çardaktan usulca inmiş, tarlanın alt başına gitmiş, ağlamış, ağlamıştı.
Henüz tanıdığı şehirli delikanlıya ısınmasına rağmen, kendini gün doğmadan
başlayan zorlu günlere adamıştı. Sabah ayazı, yüzünü yalayınca kendine
gelir gibi oldu. Ağlamayı bıraktı. Yemenisinin ucuyla yaşlı gözlerini
sildi. Yeni doğan güneşin pembe ışıklarıyla avundu. Çardağa döndü,
uyuyanları uyardı. Bugün, ilk kırıma başlayacaklardı.
Uyandılar. Kolları sıvayıp, tarlanın yolunu tuttular.
Tarlalarda neş'e, kıyamet! Bütün köylü, kırıma yasılmış, keletirler doldu,
dolacak. Gülfidan'ın ağabeyi, küçük kardeşi, anası, babası, bir de kendisi;
kızıl öğle sıcağı bastırana kadar bıkıp usanmadan, az soluklanmadan
çalıştılar. Çünkü tarlanın alt başına vardıklarında Gülfidan seslendi:
- Baba bak, çiçek başlamış! Tütünümüz şimdiden çiçeklenirse, yandık. Seneye
ekmek yok demektir.
Tutulan beline, eliyle destek olan babası, çiçeği görünce, derinden bir
"Oh!" çekti. Sonra, büyük oğluna döndü.
- İşte bak, Ahmet! dedi. Bu işler, Ziraat Mektebi'nde okumaya pek benzemez.
Tütün, çocuk gibidir. Hep bakıma muhtaçtır. Büyüdükten sonra da kendine
sahip çıkamaz. Haziran'da az soluklandık. Temmuz'un başında, işte kırıma
başladık. Daha bunun dizimi, kurutması, tavlaması, denklemesi var. Kör
olası çiçek, nasıl açmış?
- Bilmem!
- Zaten bildiğin ne ki?
- Hiiç!
- Hiç olduğunu bilirim de... Benimkisi gevezelik işte.
- Yalnız, astarı yüzünden pahalı gibime geliyor.
- Öyle görünüyor.
- Ağzından yel alsın!
- Neden?
- Gülfidan ne olacak?
Gülfidan, ipin ucunun yine kendisinde düğümlendiğini fark edince, okşar
gibi davrandığı tütün çiçeğini parmaklarının arasında hışımla ezdi.
Nemlenen, zifte bulanan parmaklarından iğrendi. Konuşmalara kulak kabartsa,
ayıp olacak. Al al olup kızaran yüzünü, kafesinden çıkmak için çırpınan
yüreğinin atışlarını gizlemek amacıyla, parmaklarını hızla oynattı,
herkesten ileri geçti.
İsmail Ağa, bir zaman, "Gülfidan ne olacak?" sorusuna takıldı, kaldı.
Ölçtü, biçti, içinden çıkamadı.
- Bilirsin! dedi. Her gecenin bir sabahı vardır. Hele hele, toprağa düşen
tükrük, ağza alınmaz. Bir yola girmiştik. Zar da olsa, zor da olsa,
Gülfidan'ı çırak çıkaracağız. Çıkaracağız ya, sonrası, bizim için zor
olacak galiba.
Güneş yükseldi. Çardaklara çekildiler. Tütün zehirine kana kana, acıkan,
homurdanan karınlarını doyurdular. Terleri kurumadan, dizim işine
giriştiler. Kırımla, dizimle, çiçekle uzun bir yarışa tutuştular. Günleri
birbirine eklediler.
Nihayet yarış bitti. Beklenen gün, geldi çattı. Denklenmiş tütünler,
görücüye çıktı. Umuttur, düğün derneğe hazırlıktır derken, başta bakkal
olmak üzere, bezaza, mobilyacıya, boncukçuya borçlanıldı. İmzalanan
senetler tomar oldu. Üstesine, kör boğaz uğruna, ona buna da elden
borçlanıldı.
Bu sene "baş fiyat" Gâvurköy'de açıklanacak. İktidarıyla, muhalefetiyle
bölge milletvekilleri, bir iki, köye damladılar. Her tarafta bir şenlik!
Kuzular kesildi, sofralar donatıldı, davullar meydan meydan dövülmeye
başlandı. Ortalık, ana baba gününe döndü. Öğle üzeri son misafirler,
aralarında Tekel Bakanı da olduğu hâlde, "Tütüncüler Kahvehanesi"ne
indiler. Yeyip içtiler.
Yemek boyu, nedense Bakan Bey, sıkıntılı görünüyordu. Havayı sezenler, bu
durumu, Bakan Bey'in toyluğuna, gençliğine, sıkılganlığına verdiler.
Akşam alacasıyla birlikte Bakan Bey, kürsüye çıktı. İktidar
milletvekillerinin ve taraftarlarının alkışları arasında, beklenen
konuşmasını yaptı. Konuşma uzadıkça, alkışlarda azalma görüldü. Bakan
Bey'in ağzında, kelimeler yuvarlandı. Kem küm sonucu, baş fiyat açıklandı.
Herkes, bozum oldu.
İsmail Ağa, oturduğu sandalyeye yasıldı kaldı. Gözlerinin önünde senetler
uçuyor, rakamlar hızla dönüyor, balyalar eriyor, evdeki hesap çarşıdakini
tutmuyordu. Başı döndü, midesi bulandı. Oturduğu yerden kalkmak istedi,
başaramadı. Arkadaşları, konukomşu, koluna girdiler. İsmail Ağa'yı güç belâ
evine sürüklediler. Bıraksalar, İsmail Ağa konuşacak, içindeki zehri
kusacaktı. Niçin, neden, nasıl diyecekti, hesapladınız mı diye soracaktı.
Olmadı. Hiçbirini diyemedi. Yüreğinde kabaran zehirle yataklara serildi.
Yorgan döşek yattı. Eksperler, balyaları deşti. Kalite tespiti yapıldı.
Alınan netice, İsmail Ağa'dan saklandı.
Gülfidan'ın göğsü daraldı. Beyninde bütün olumsuzluklar çiçek açtı: Kör
olası çiçek, uçları düğümlü ipler, denklenmiş, görücüye çıkmış tütünler,
baş fiyat, iktidar, muhalefet, eriyen balyalar, yasılıp kalan İsmail Ağa,
eksperler, serilen yorganlar, döşekler... Üstesine üstlük, evin dolup dolup
boşalması, gelenler gidenler. Artık her yeni şey, Gülfidan'a batıyor,
yanaklarının alını silip yutuyordu. Gülfidan, erim erim eriyordu.
İsmail Ağa ağırlaştı, gittikçe kötüledi. Şehre haber salındı. Dünürcüler
acabalı, ikircimli koşup geldiler. Hastanın başucunda yapılan yarım
konuşmalar sonuçlandı.
Damat olacak Fikret'in dayısı:
- Allah'tan ümit kesilmez, dedi. Her şey olacağına varır. Elbette olacakla,
öleceğin önüne geçemeyiz. Lâkin biz, söz verilen zamanda derneğin
kurulmasını, düğün davullarının dövülmesini isteriz. Buna gücün var mı? Ne
dersin İsmail Ağa?
Yorgan döşek yatan İsmail Ağa, doğrulmak istedi.
- Kendini zorlama Ağa'm! dediler.
- Sen keyfine bak!
- Aman, yardım edin!
Beriki, sinirli sinirli söylendi:
- Rahat bırakın beni! Bilirsiniz, acı patlıcanı kırağı çalmaz. Biz ne
vartalar atlattık. Bizimki kocalık, ihtiyarlık. Elbette düğün dernek,
zamanında yapılacak. "Gücün var mı?" deyişine içerledim, Hüseyin. Söyler
misin, biz kaçın kurasıyız?
- Ağam, bizimkisi sözün gelişi... Durumu öğrenmek, merakımızı yenmek
istedik. Hep biliriz; "Kız evi, naz evi!" derler. Hani sizden alacağımız
cevap, dobra olmalı. Biz de hazırlıklarımızı ona göre yapmalıyız.
Gülfidan'ın anası atıldı:
- Elbette hazırlıklarınızı yapınız. Fakat boylu boyunca uzanmış yatan
hastamızı, ağamızı, evimizin direğini, düğün dernek olacak diye, orta yerde
mi bırakalım? Hem biliyorsunuz, bu sene tütünden bir kazancımız yok.
Hükümetin merhametine sığındık. Nedense umduğumuzu bulamadık. Şükür, yalnız
karnımız doydu, sırtımız çıplak kalmadı. Şükür Allah'ımıza, çerçeyizimiz
var. Üstü, size ve zamana kalmış Hüseyin.
Hüseyin;
- Gereken ne ise, zamanında yapılacaktır, deyip kestirip attı.
Dünürcüler şehre döndüler.
Gülfidan, karmakarışık duygular içinde. Acaba elinin kınası zamanında
yakılacak, kendisi Fikret'e varacak, köyüne ziyaret için döndüğünde,
şehirli gelin diye anılacak mıydı? Akranları arasında onun düğünü de,
dillerde çerez olup, söylene eklene, şekilden şekle sokularak destanlaşacak
mıydı? Onun da boy boy, kızlı erkekli çocukları olacak mıydı?
Bütün bu duygular, Gülfidan'ı hem korkutuyor, hem sevince boğuyordu.
Gülfidan nasıl, neden korkmasın? Ya ihtiyar, kocamış babası ölüverirse? O
zaman, Gülfidan'ın dünyası kararmaz mı? Tütüne zamansız düşen çiçeklerin
doğurduğu uğursuzluk, bütün ömrü boyunca sürüp gitmez miydi? Gülfidan,
böyle bir durumdan çekiniyor, korkuyor, buna katlanamayacağını düşünüyor.
Geceler boyu, uyur uyanık, Yaradan'a sığınıyor, yalvarıyor:
- Allah'ım! Ne olur, bana acı, bahtımı kara çıkarma!
İsmail Ağa iyileşir gibi oldu. Hatta son bir iki gündür çarşıya, kahveye
başkasının yardımına ihtiyaç duymadan çıkmaya başladı. Çarşıya veya kahveye
çıkmasının tek sebebi, biraz olsun evden uzaklaşmak, Gülfidan'la ilgili
endişelerini unutmaktı. Çünkü, bu konuyu salim kafa ile İsmail Ağa, ne
zaman düşünürse düşünsün, evdeki hesabın çarşıdakine uymadığını apaçık
olarak görüyordu. Bunca yıldır, ilk defa, verdiği sözü yerine
getiremeyeceğinin ıstırabını, kimseye hissettirmeden, bir başına yaşıyordu.
Bu, neresinden bakarsanız bakınız, İsmail Ağa için yıkım demekti. Bu yüzden
üzülüyor, sıkıntılarını içine atıyordu. Belki üzüntülerini, sıkıntılarını,
bütün bunların sebebi olarak gördüğü biricik kızı Gülfidan'la bölüşmek
istemiş olacak;
- Gülfidan, dedi, hanidir bağa bahçeye çıktığımız yok. Anan, komşuya
geçmişti. Ona, seslen kızım. Biz, babamla birlikte tarlaya gidiyoruz, de.
Ananın gelmesine lüzum yok. Gönlüm, tarlaları gezmek istiyor. Haydi, anana
seslen kızım.
- Olur baba.
Yaz sonu, kuşluk güneşinin henüz yeni yeni yakmaya başlayan ışığı altında,
yola çıktılar. Masmavi gökte, sarı bir nokta gibi duran güneşe, çıplak
gözle bakmak mümkün değil. Arada bir evden kahveye çıkan İsmail Ağa,
gözleriyle sarı noktayı taradı. Sarı nokta, İsmail Ağa'nın gözlerini
kamaştırdı, kaşlarını ağırlaştırdı. Gülfidan, koluna taktığı sepeti
düzeltti. Zira sepetin içine koyduğu yemek tenceresi, eğilen sepetle
birlikte, onun girdiği durumu alacak, yemek yağının dökülmesi
kolaylaşacaktı.
Etrafı zincanlarla çevrili, bol topraklı, kızgın kumlu yolu geçtiler.
Tarlaya vardılar. Yarıntı'ya doğru uzayıp giden tarlanın sağında, bir
baştan diğer uca kadar sıralanan karaağaçlarla, solundaki söğütler, rüzgâra
uymuşlar, öne arkaya, sağa sola eğilip duruyorlar. Arada bir kuvvetlenen
rüzgâr, dal uçlarındaki yapraklarla hoyratça oynuyor, bazılarını önüne
katıp, sürükleyip götürüyordu. Elindeki sepeti, ilk karaağacın çotağına
yerleştiriveren Gülfidan, Yarıntı'ya doğru giden babasına yetişti.
İsmail Ağa, ayak seslerine döndü:
- Gülfidan'ım, dedi, hâlimizi biliyorsun. Bu sene iki türlü kötülük geldi,
yakamıza yapıştı. Peşimizi bırakacağı da yok. Bu hastalık beni tüketti.
Yedi, bitirdi. Sakın bu sözlerimden paniğe kapılıp umutsuzluğa düşme.
Bunları sana, çocuklarımın en anlayışlısı olduğun için anlatıyorum. Hayat,
çok gaddar, yavrum. Onun insana yüklediği yükü, ne sen, ne ben, yalnız
başımıza çekeriz. İşin özü, zorlukları paylaşmak için, dertleşmeliyiz.
Seninkiler, bizi iyi sıkıştırdılar. İlle de düğün dernek diyorlar. İlle de
hemen diyorlar. Ya İsmail Ağa, elinde avucunda ne var, ne yok? Sen, bu işe
katlanabilecek misin? demiyorlar.
Gülfidan, hemen her şeyi anlamıştı. Babasının sözünü kesti.
- Babacığım, dedi, ne olursa olsun, bana güven. Ben, sizin çizdiğiniz
çizgiden bir adım bile çıkmam. Kaçsam, alıp başımı gitsem, şehirde yol, iz
bilmem. Kaçırmaya gelseler, öldür Allah, onlara uymam.
- Biliyorum kızım. Bu yüzden de sana güvenim sonsuzdur. Lâkin...
- Ne?
- Hani, köylü bu işe ne der?
- Ne derse, desin! Umur etmeyiz. Sonra, elin ağzı torba değil ki, isteyince
büzelim.
Gökyüzündeki sarı lekenin feri, azaldı. Apansızın ortaya çıkıveren
sonbaharın ilk bulutları, salkım saçakken, açıldılar, sağa sola gittiler,
birleşip tekleştiler. Sarı leke kayboldu. Ortalık karardı.
Kararmanın arkası, yağmur demekti. Nitekim az sonra, inceden inceye bir
yağmurdur başladı. Bu yağmur, uzun süre altında kalınmazsa, insanı
ıslatmazdı.
Gülfidan:
- Baba, dedi, koca gediğin yanına, büyük söğüdün altına gidelim. Bilirsin
orası, kuvvetli yağmurlarda bile çok kere bize sığınak oldu. Hem
yorulmuşsundur, az dinleniriz. Getirdiğim azığı da yeriz. Ne dersin?
- Sen bilirsin.
- Haydi öyleyse.
Öyle yaptılar. Koca gediğin yanına gittiler. Yemekler yendi. Rüzgâr, hafif
yağmur bulutlarını kattı önüne, aldı götürdü. Hava açtı. Toprak, mis gibi
koktu.
İsmail Ağa, yeniden tasarladı, ölçüp biçti. Kendisine kalırsa, bu sene, bir
karışlık toprağına bile tütün dikmeyecekti. Her şeyi ile insan sağlığına
zarar olan bu meretten, şimdiye kadar kazandıkları neydi ki? Elde ne vardı?
Hiç!
Yağmur dinince, köye, eve döndüler. Dönüşte İsmail Ağa, ayaklarını yere
daha sağlamca basıyor, adımlarını daha güvenle atıyordu. Yüreğini kızına
açmış olmanın verdiği rahatlığı yaşıyor, bütün organlarının az da olsa,
hafiflediğini görüyordu. Gülfidan, öyle mi ya? O, babasının aksine,
sıkılan, daralan, gittikçe ağırlaşan bir yüreğin sahibi olup çıkmıştı. Yer
yer, yol kenarlarını süsleyen, doğruldukları yerden korka korka başveren
sonbahar çiçeklerine aldırmıyordu. Yağmurla ıslanan toprak, ayaklarına
yapışıyor. Her ikisi de, ikide bir, ayaklarını kuvvetlice yere vurarak,
pabuçlarındaki tozu, toprağı atmaya çalışıyorlardı.
- Sen meraklanıp, kendini boş yere üzme baba. Düğün, bir yıl geri kalsa, ne
çıkar?
- Fakat bunu onlara nasıl anlatmalı? Nasıl bir mazeret uydurmalı ki, geri
kalsın? Biliyorsun biz, son sözümüzü söylemiştik. Dünürler de
hazırlıklarını buna göre yaptılar. Hoş, altındır, bileziktir, küpedir,
bunlar henüz ortalıkta gözükmüyor.
- Bozmaktan kaçınıyorlarmış.
- Anan mı dedi?
- Kim derse desin. Bundan güzel mazeret bulunur mu?
Baba kız, buldukları son çareye sımsıkı sarıldılar. Biraz olsun
ferahlamıştılar. Eve varınca, konuyu Gülfidan'ın anasına açacaklar, onun
aracılığıyla konu komşuya danışacaklar, bir bakıma olayı onlara da
duyuracaklardı.
Sonunda haber, dünürcülere de ulaştırıldı. Onlar pür telâş, İsmail Ağa'ya
geldiler. Havadan sudan, dereden tepeden, hiç oralı değilmiş gibi
konuştular, sözü düğüne getirdiler.
İsmail Ağa:
- Konuyu, dedi, daima siz, sıcak tutuyorsunuz. Düğün tarihi üzerinde kaç
defa durduk, söz kestik. Lâkin bir türlü sizdeki endişeyi gideremedik.
İşte, bozuk da geldi çattı. Hâlâ düğün tarihi üzerinde duruyoruz. Bir
bakıma biz, dediklerimizi bir bir yerine getirdik. Fakat siz, hâlâ da
altınları bozdurup, getiremediniz. Kızım, işte burada. Söz, onun sözüdür:
Altınsız, takısız, şuradan şuraya, bir adım atmam, diyor. Varın, kendisiyle
görüşün.
Dünürcülerden Hüseyin:
- Takıları elbette alacağız İsmail Ağa, dedi. Ama, düğün gününü kesin
olarak bağlamalıyız.
- Bu, mümkün değil Hüseyin.
- Niçin?
- Az önce söyledim. Takılar ve diğer eksikler tamamlanmadan, şu eşikten
içeri girmeden, Gülfidan tarafından görülmeden, düğün gününü belirlemişiz,
ne fayda?
- İsmail Ağa! Kıza bu kadar yüz verme. Ağız tadıyla bu iş bitsin.
- Bitmesine bitsin. Fakat, dediğimiz yere bir türlü gelmiyorsunuz. Önden
söyledim, şimdi de söylüyorum. Oğlunuzla geçinecek olan ben değilim. Bu
yüzden Gülfidan'la konuşun. Onun isteklerine, diyeceklerine kulak verin.
Biz, nasıl olsa anlaşır gideriz.
Dünürcülerden Hüseyin'in hatırlatmasıyla, Gülfidan'ı çağırdılar. Gülfidan,
ne yaptılar, ne ettilerse de, takı konusunda diretti.
- Eliniz dardaysa, çeyiz pazarında işiniz neydi? dedi. Bozuk bozuk deyip
duruyorsunuz. Allah'ın bozuklarına kıran mı girdi? Düğün bu bozukta
olmazsa, bir başka bozukta elbette olur.
- Hangi bozukta?
- Kısmet.
Araya giren olmadığından mıdır, nedir, beklenen anlaşma olmadı. Dünürcüler
ters yüz, asık suratlarıyla geriye döndüler. İsmail Ağa buruk, üzgün.
Gönlünde endişelerin bin bir yumağı. İçinde bir his var. Sanki Gülfidan'ın
düğününü asla görmeyecek! Beklenen, bolluk dolu bozuk, bir türlü çıkıp
gelmeyecek. Gülfidan toy, acemi. Diretmese, o kadar üstelemese, babası bu
defa razı olacak, düğün gününü mutlaka verecekti. Bu iş uzamayacak,
mutluluğa giden yolun başında hem Gülfidan, hem Fikret, yeni umutlara doğru
yol alacaklardı.
Kısmet değilmiş.
Arası geçmedi. Yağmurlu bir gecenin sonunda İsmail Ağa öldü. İki kadın, bir
çocuk, köylülerin de yardımıyla, cenazeyi kaldırdılar. İsmail Ağa'nın ne
kadar da çok seveni varmış? Cümle alem, bütün köylü, törene katıldı. Fakat
Ahmet, çok yakında olmasına rağmen, çıkıp, çekip gelmedi. Kardeşleriyle
anasını, bir başlarına, yapayalnız bıraktı. Sonra sonra, köye haberi geldi.
Şehirden, yüksek sosyeteden zengince birinin kızıyla evlenmiş. Karısı
istemediği için, doğduğu yeri, yurdu unutmuş.
Yıllar, yılları kovaladı. Beklenen, bolluk dolu bozuk, bir türlü görünmedi.
Babasının sağlığında, kim bilir, belki de ona güvendiğinden olacak, herkese
kafa tutan Gülfidan, evde kaldı gitti. Yalnız evde kalsa, ne iyi. Ne zaman
sokağa çıksa, konu komşuyu ziyarete hazırlansa, iki omzunda iki çocuk. Bu
çocuklar da kimin, diyeceksiniz. Kimin olacak? Süleyman'ın.
Gülfidan'ın saçlarında aklar, ellerinde kınalar!
Gülfidan'ın yüreğinde kımıl kımıl duygular: Nasıl olsa, bir gün gelecek, şu
garip omuzlarında kendi çocuklarını da taşıyacak!
Kınalı Gülfidan! Nazlı Gülfidan!
Yüreği bin bir okla yaralı, Gülfidan!
Herkes yolunda gitti. Olan sana mı oldu?
Omzundakiler yetmiyor gibi, peşindeki bu çocuklar da ne?
Bak, nasıl da uzun dilliler?
- Gülfidan abla, kız Gülfidan abla! Bize söyler misin, düğün ne zaman?
- Bozukta!
- Hangi bozukta?

Hüseyin

Uzun yıllar önceydi… Henüz daha çocuktum. Doğduğum köy, Dikilitaş, Küçük
Tepe ve Düztaban'a sırt vermişti. Bu üç tepecik, o günden bu güne hâlâ
çıplaktır. Muhtarımız rahmetli Nedim Amca tarafından armuda aşılatılan
birkaç çöğür de olmasa, yaz günlerinin öldürücü sıcaklarından korunmak için
bir gölge bile bulamazsınız. Hoş, çöğürün gölgesi dibine düşer, o da
çalılıklara yarar.
Hüseyin, henüz on altısında ya vardı, ya yoktu. Köseydi, sakalı, bıyığı
yoktu. Ama onun gizli gizli, eline geçirdiği eski bir jilet bıçağıyla tıraş
olmaya çalıştığını bilirdim. İlk delikanlılık çağını sürdüren Hüseyin,
epeyce mani, türkü, uzun hava bilirdi. Yanık bir sesi vardı. Etkileyici bir
tonda kaval çalardı. Hafif sarışındı. Elleri kocaman kocamandı. Bana, kırda
hayvan otlattığımız zamanlarda kol kanat gererdi. Hayvanları çayıra
saldığımız zamanlar, yakıcı yaz güneşinin altında bir kovalık gölgesine
oturur, uzun uzun kızlardan söz ederdik. Bana çeşitli hikâyeler,
tekerlemeler anlatır;
- "Bunları da belle dayım," derdi. "Belle ki, ileride işine yarar.
Meclislerde baş üstünde yerin olur."
- "Olur dayı!" derdim, başka bir şey söylemezdim.
O zaman gözlerinde beliren ince bir gülümsemeyle;
- "Ah, dayım!" der, Çakır'ın Nermin'den söz ederdi. "Bu kız öldürecek beni,
biliyorum, bana yâr olmaz." derdi.
Sonra "cennetten-cehennemden" söz açardı. Sanki şiir gibi konuşurdu. Arada
bir tekerlemelerle süslediği konuşmaları, bana haz verirdi. Sonra yanık bir
türküye başlardı. Ben, yavaş yavaş sığırları toplarken, onun, gittikçe
yankılaşan ve akşamın koyu gölgesi içinde büyüyen; "Kara bahtım, kem
talihim, taşa bassam iz olur." diyerek, sesinin olanca gücü ile okuduğu
türküyü dinlerdim. Eve dönerken de pek konuşmazdık. Fakat ben, yolda, uzun
boylu düşüncelere dalardım. Onun gibi olmak, kilot pantolon giyebilmek,
türküler söylemek, boynuma da mendil bağlamak isterdim.
Bir ara, Hüseyin köyden ayrıldı. Yapayalnız kalmıştım. Kırlarda yapayalnız
sığır güder, kovalık dikenlerinin gölgesinde oyuna dalardım. Bu ayrılmadan
sonra Hüseyin'den hiç ses çıkmamış, Şakir Dayı merakta kalmıştı. Komşumuz
Şakir Dayı, onun özbeöz dayısıydı. Karısı Hatice Kadın'dan hiç çocuğu
olmamıştı. Bu yüzden Hüseyin'i yanlarına almışlar, evlâtlık edinmişlerdi.
Yüreği evlât acısıyla yanan Şakir Dayı, zaman zaman ağzımı arar, sorardı:
- "Sana bir şey demedi mi, bizim oğlan?"
- "Hayır!" derdim, "Hiçbir şey demedi."
- "Hele bir düşün oğul?::"
- "Yok, valla bir şey söylemedi ki…"
Gerçek buydu. Bana derdini açan arkadaşım, gitmekten söz etmemişti hiç.
Köyün ihtiyarları, onun Çalıköy'e gittiğinde birleşiyorlardı. Çünkü ağası
Arap Süleyman da, o köyde oturuyordu. Şakir Dayı, Çalıköy'e haber saldı.
Hiçbir ses çıkmadı. Yeğeni Arap Süleyman ile arası açıktı. Adamcağız, uzun
yıllar kahroldu. Bu kahroluşlar sonucu, kolu kanadı kırıldı. Çöktü. Hatice
Kadın, ekmekten sudan kesildi.
Ben, bu arada ilkokulu bitirmiş, ortaokula gidiyordum. Yeni bir şehrin
havası sanki beni boğacak gibi geliyordu. Birtakım yeni arkadaşlarım vardı
ama, bana Hüseyin'in dostluğunu aratıyorlardı. Çünkü Hüseyin, çoğu zaman
bana, sınırsız duygular ilham ediyordu.
Hüseyin bir başkaydı. Bütün kusurlarına rağmen onun gönlü, gerçek
dostlukların bayrağını göndere çekiyordu. Ondan dinlediğim türküler ve
maniler, bir başka dünyaya çekiyordu beni. Onun dostluğu, birtakım çıkarlar
üzerine kurulmuş olan dostluklardan çok uzaktı. Bu dostlukta her şey vardı.
Günlerden bir gün köye, Hüseyin'in "bir hoş" olduğu haberi gelmiş. Hüseyin
gittikçe huysuzlaşmış. Sağa sola saldırır olmuş. Ağabeysi Arap Süleyman,
dayısına haber salmış, gelsin, Hüseyin'i alıp gitsin diye. Hatırladığım
kadarıyla Şakir Dayı, önceleri pek umursamadı bu habere. Söylentidir dedi,
geçti. Zaten köylüler bile "bir hoş" olan Hüseyin'i, istemez olmuşlardı.
Sıcak bir yaz günüydü… Bahçede pamuk suluyordum. İyice yükselen yaz güneşi,
adamın beynine vuruyordu. Bunalmıştım. Yarım yamalak birkaç türkü söyledim,
olmadı. Sonra mandalları peşi sıra açmaya ve artezyenden gelen suyu boş
bırakmaya karar verdim. Bir incir ağacının gölgesine çekildim, azık
çıkınımı açtım. Tam ilk lokmayı ağzıma alıyorken;
- "Kolay gele, bereketli olsun dayım!" diye bir ses duydum.
Boş bulunduğum için ürktüm, irkildim.
Aynı ses;
- "Ne o? Korktun mu?" dedi.
Hüseyin'in sesiydi bu. Köylülerin "bir hoş olmuş" dedikleri Hüseyin, işte
yanımda duruyor, keskin gözleriyle bana bakıyordu. Yüzünde yara izleri
vardı. Gürbüzleşmiş, kocaman bir delikanlı olmuştu. Köylük yerde
adettendir, misafir sofraya buyur edilir, Allah ne verdiyse, katıklar
paylaşılır.
- "Gel otur, buyur dayı!" dedim.
Ürkek ürkek sofraya oturdu. Sigarasının sararttığı parmakları titriyor,
normalden büyük tıkımlardan ilkini çiğnemeden bir ikincisini, üçüncüsünü
olanca çabukluğuyla ağzına götürüyordu. Tıkanacak sandım. Besbelli birkaç
günden beri açtı.
- "Köye gelince, seni sordum." dedi. "Burada olduğunu söylediler dayım.
Hemen geldim."
- "Ne iyi ettin!" dedim.
Yemekten sonra bir "İkinci" yaktı. Dumanını derin derin içine çekti. Sonra,
sanki birdenbire hatırlamış gibi:
- "Sana selâm getirdim. Haftaya düğün var da dayım." dedi. "Birlikte
gideriz, olmaz mı?"
- "Olur!" dedim sadece ve suyun başına gittim. Kendi kendime düşündüm:
Nasıl olur da Hüseyin, bir hoş olurdu? Yani deli olurdu. Bir türlü
çıkaramadım. Konuşması düzgündü. Davranışlarında da bir acayiplik yoktu.
Boş bıraktığım suya, yeniden düzen verdikten sonra, incir ağacının yanına
geldim. Hüseyin, haber bile vermeden çekip gitmişti. Bu davranışına şaştım
kaldım. Akşam köye dönerken, yolda, Köşklü Dayı'ya rastladım. Atmışına
merdiven dayamış olan bu adam;
- "Biliyor musun, Şakir'in Hüseyin döndü?" dedi.
Bilmiyormuş gibi davrandım.
- "Ne zaman?"
- "Bugün ikindiye doğru yanıma geldi. Açmış, karnını doyurdum!"
- "Ya, öyle mi?"
- "Ya, ya!"
Hüseyin'in önce bana gelip karnını doyurduktan hemen sonra, Köşklü İsmail
Dayı'nın yanına gittiğini anladım.
Koca adam;
- "Bir korktum ki, sorma!" dedi. "Elin delisi, nerden akıl etti bilmem?"
- "Seni severdi."
- "Bir düğün mü varmış, neymiş? Davet etti, yemek yedi, hiç haber bile
etmeden çekip gitti."
- "Düğün mü?" dedim. "Ne düğünü?"
- "Ne bileyim ben? Düğünmüş işte… Geçende Çalıköylü Ali anlattıydı. Onları
da hep düğüne davet edermiş."
Batı yakasında, Sason Dağları'nın arkasına doğru alçalışına devam eden
güneş, iri bir sarı gül hâlini almıştı. Biraz sonra, adamı büyüleyen, bir
bilinmez korkulara salan bu sarı gül kaybolacak ve mor dağların
eteklerinden sökün eden lacivert gölgeler, perde perde kâinatı saracak,
köyüm de karanlıklar içinde kalacaktı. Koyu karanlıklar içinde ufak tefek
kımıldanışlar sezilecek, köyün köpekleri hep bir ağızdan havlamaya
başlayacaklardı. Bazı evlerde, gaz lâmbasının donuk ışığı altında,
gözlerinde korku ya da merak izleri okunan belli belirsiz yüzler, "bir hoş
olmuş" dedikleri Hüseyin'in köye dönüşünden söz edecekler, geçen günün
yorgunluğunu göz kapaklarında duyarak, derin bir uykuya dalacaklardı. Sonra
gelen günlerde bile, köylümün hayatı değişmeyecek, yalnız, kocamışlar bu
dünyadan el etek çekecek, küçükler büyüyecek, "bir hoş olmuş" Hüseyin'in
hikâyesi gittikçe yankılaşarak yeni nesiller tarafından garip bir efsane
gibi anlatılacaktı.
Artık herkes, yedisinden yetmişine, hep Hüseyin'den söz ediyor, Şakir
Dayı'nın evi göz aydına gelenlerin çokluğu yüzünden, dolup dolup
boşalıyordu. Şakir Dayı olsun, karısı Hatice Kadın olsun, Hüseyin'i hoş
tutuyorlar, bir dediğini iki etmiyorlardı.
Okulların açılması üzerine köyümden ayrıldım. Sırasıyla ortaokulu ve liseyi
bitirdikten sonra da, bir yüksek okula başladım. Zaman zaman, Hüseyin
üzerine anlatılan hikâyelere kulak kabartıyor, çocukluk arkadaşıma
acıyordum. Hüseyin, ilk günlerdeki sakinliğini kaybetmiş, çoluğa çocuğa
saldırmaya başlamıştı. Kılık kıyafeti gittikçe dökülmüş, karısı Güllü'yü
terk etmiş, eski tokat yatağındaki bir gözlü çit evinde yalnız yaşar
olmuştu.
Serin bir yaz günüydü. Hacı Abdurrahman'ın kahvesinde arkadaşlar ve
köylüler ile oturuyorduk. Karşıdaki Köy Odası Kahvesi bomboştu. Bir ara,
avlu duvarının üzerinde bir o yana, bir bu yana dolaşan Hüseyin'i gördüm.
Bir şeye sinirlendiği, bir şeyler yapacağı belliydi. Arkadaşlarımdan
ayrıldım, ona doğru gittim. Ne de olsa beni sever, sayardı. Ne desem, peki
der, beni kırmazdı. Aramızda iki üç metre kala, sağ kolunu havaya kaldırdı,
sendeler gibi oldu, düşecek sandım. Doğruldu, gözlerini bana çevirdi:
- "Sen gelme üstüme Hasan!" dedi.
Bir adım daha attım. Tekrar haykırdı:
- "Üstüme gelme dayım, çekil git…"
Sonra duvarın üzerine oturdu, katıla katıla ağladı. Hacı Abdurrahman'ın
kahvesindeki herkes, bize bakıyordu. Köyün küçük yaramazları da bir bana,
bir Hüseyin'e bakıyor, sessizce olacakları bekliyorlardı.
Yaramazlar, hep bir ağızdan haykırdılar:
- "Deliii… Deli Hüseyin!"
Hüseyin'in dizlerine kapadığı başını kaldırmasıyla, çocukların çil yavrusu
gibi kaçıştıklarını gördüm.
Hüseyin;
- "Ben deli değilim dayım." dedi. "Beni, deliler evine göndereceklermiş.
Arabacı Durmuş, Muhtar Mihri ve Bekçi Muharrem, baş efendiye şikâyet
etmişler beni. Delidir, alın gidin köyden, diye. Ben deli miyim, ha?"
Kendisini avutmak istedim.
- "Yanılmış olacaklar. Şikâyet falan etmemişlerdir seni. Hem ne yaptın ki?"
Hışımla;
- "Nasıl etmemişler?" dedi. "Öyleyse neden dövdüler candarmalar beni? Neden
Durmuş, bıçak çekti bana?"
Biraz daha yaklaştım.
- "N'olur üstüme gelme dayım!" dedi. "Üstüme gelme!"
Sırtındaki mintanı lif lif olmuş, yer yer, boydan boya yırtılmıştı.
Yırtıkların arasından güneş rengi teni görünüyordu. Tıkanır gibi olmuştum.
Kalbim ezilmiş, nefesim daralmıştı.
Salavatlı Mustafa Enişte'nin;
- "Çocuğumuz, buraya gel, uğraşma!" dediğini duydum.
Zaten Hüseyin'e daha fazla sokulmam zordu. Kahveye döndüm. Salavatlı,
anlatmaya başladı.
- "Öğleyin bizim çocuklara sataşmış. Mektep yanına kadar kovalamış onları.
Durmuş'un bostanında da onunkilere rastlamış. Az kalsın, Durmuş yetişmemiş
olsa, öldürecekmiş yavruları."
Masamıza iri bir taş düştü. Bir taş, bir taş daha…
Baktım, Hüseyin dörtnala kaçıyordu. Salavatlı Enişte, arkasından hızla
yetişti, bir iki tokat vurdu. Dayaktan kaçan Hüseyin'in arkasına, küçük
yaramazlar yeniden düştüler. "Deli, deli!" diye bağırıyorlar, Hüseyin
döndükçe, kıyıya vurmuş dalgalar gibi geri çekiliyorlardı.
Kasaba yolunda, Durmuş'un at arabası gözüktü. Durmuş, Hacı Abdurrahman'ın
kahvesinde arabayı durdurdu. Koşulu atı akasya gölgesine çekti. Selâm
verdi, gelip yanımıza oturdu. Her kafadan bir ses yükselmeye başladı.
Yaşlıcalarla gençler, başka başka yorumlara daldılar. Kendilerine göre,
akılları kestiği kadar Hüseyin üzerine konuştular. Kâh toplumu, kâh
Hüseyin'i ya da kendisine takılan çocukları suçladılar.
Bu olaydan sonra Hüseyin, iki üç gün evinden dışarı çıkmadı. Gece gündüz
kapısı açık kaldı. Fakat hiç kimse, onun çit damına da yaklaşamaz oldu. Çit
damın önünden geçen yolcular, ihtiyatla hareket ediyorlardı.
Bir gün, kuşluk sularında Hüseyin'in çit damının önünden geçiyordum. Toprak
üstüne atılmış yarım bir hasır parçasının üzerinde Hüseyin uyuyor, güneşten
rahatsız olmuyordu. Başının altında, yastık yerine kullandığı, dikdörtgen
bir siyah çakmak taşı vardı. Hüseyin'in bu perişanlığı gözlerimi yaşarttı.
Gün kavuşana kadar tarlada çalıştım. Eve dönünce, kendisine bir yatakla
yorgan götürdüm. Aldı, sevindi.
- "Sen olmasan, öldürürler dayım beni." dedi.
Evinin içi çok pisti. Söylediklerine göre, içeriye de pislermiş. Sonraları
köye gelip yerleşen ağası Arap Süleyman, bu yüzden çok dövmüş kendisini,
olmamış. Temizliğine ilkin dikkat etmiş, daha sonra ipin ucunu bırakmıştı.
Hüseyin'in bu türlü davranışları, bütün köy için, çekilmez olmuştu. Daha
ertesi gün, çit damın önünden geçerken, Hüseyin'e götürmüş olduğum
eşyaların parça parça edilmiş olduğunu gördüm. Sebebini bir türlü
anlayamadım. Çit damın kapısı hafif kapanmış gibiydi. Hüseyin de gittikçe
huzursuzlaşmış, bir gün yine, hiç kimseye haber vermeden, köyden çekip
çıkıp gitmişti.
Hüseyin'in ortadan yok oluşu, bir uçtan bir uca, köyde yeni çalkalanmalara
sebep oldu. Evlerde, meydanlarda, kahvede, harman yerlerinde Hüseyin'in sır
olmasından konuştular. Kimisi ermiş olduğundan, kimisi bir yerde ölüp
kaldığından, kimisi de öldürülmüş olmasından dem vurdular.
Sonbahar yağmurları başlamış, oluklardan akan sular, çit damın içerisinde,
öbek öbek gölcükler meydana getirmişti. Esen sonbahar rüzgârları, terk
edilmiş çit damın kapısını, bir sağa, bir sola çarpıyor ve bu çarpıntılar
sonunda duvar sıvaları dökülüyor. Bu çöküş, bu eriyiş ve yok oluşta
Hüseyin'in efsanesi yoğunlaşıyor, dal budak salıyor, gökyüzünün uçsuz
bucaksız derinliğinde yankılaşarak, nesilden nesile söylenmeye başlıyordu.
Ve bir yerde, bir hoş olmuş Hüseyin'in efsanesi, bir Anadolu türküsünde
noktalanıyordu:
- "Kara bahtım, kem talihim, taşa bassam iz olur!"

Çatışma

Güneş doğdu.
İlk ışıklarıyla yol yol, yer yer denizi yaladı. Baştan uca uzayıp giden bir
kızıllık, sanki koyu yeşil denizi ikiye böldü. Işıklar, suda oynayan
teknelerle yarıştı. Binlerce, yüz binlerce kuş, o güzelim ötüşleriyle
sabahı, birdenbire başlattılar. Salkım saçak her dalda binlerce kuş,
durmaksızın ötüşüyor, hemen her canlıya günün başladığını bildirmek
istiyor. Kim bilir belki bu ötüşlerde de, sabahı başlatan güneşe bir meydan
okuyuş, bir kafa tutma isteği var.
Güneşle birlikte, dal uçlarından tutun da böcek, çimen, çiçek, evlerin
damları, hemen her şey, bütün dağların tepeleri kızardı, yandı. Fakat bu
yanışla beraber, bütün tabiat uyandı. Sabah başladı.
Bütün gece karanlık semayı yırtmak istercesine havlayan, uluyan köpekler
sustu. Köyü bir uçtan diğer uca kadar, sığır ve davar sesleri sardı. Koyun
kuzu seslerine, kuş ötüşleri karıştı. Sütle yüklü inekler kesik kesik
bağırdılar, yavrularını çağırdılar. Bu seslere, yaşlısından gencine,
kızından kızanına, alaca karanlıkta kalkıp günlük işlerine soyunanlar da
katıldı.
Köyün az ötesindeki yer yer, sıra sıra dizilmiş iri zeytinlerin, tarhlarla
üst üste bindirilmiş bağların, sınırları belirleyen kara servilerin,
şahlanmış incir ve çamların, erik ve zerdalilerin, birbirine girmiş ceviz,
nar ve ayvaların, kısım kısım da balkanlıkların bulunduğu karşı dağların
eteğindeki uçsuz bucaksız geniş otlağa sürüler bırakıldı. Sabahın ilk
ışıklarıyla birlikte, sürüsünün peşinde, kara, iri çoban köpekleri olduğu
hâlde Rüstem Sadık, yola çıktı. Arada sırada, yolunca gitmeyen, sağa sola
atlamaya çalışan koyunlarla kuzularına çıkıştı. İri çoban köpeklerini
azarladı. Bütün sürü, yeniden, önde giden toklunun peşine düştü.
Rüstem Sadık, karşı dağların ardınca yükselen güneşe baktı. Olmadı, bir
kere daha baktı. Yüreğinde tarifsiz bir sıkıntının ilk izlerini duydu.
- Kocamış anamın da günleri sayılı gayri! dedi. Allah vere de, tamamen
elden ayaktan kesilmese! Yatalak olup yatıp kalmasa! Gerçi bizimki, onun
bir dediğini iki etmiyor. Bana yâr olan bu kadın, anam için ne de olsa el
kızı. Hoş, şimdi kumrular gibi anlaşıyorlar. Gelin-kaynana, birbirlerine
yük olmuyorlar. Fakat, yarınların ne getirip götüreceği belli değil.
İki elini alnına götürdü. Ansızın yansıyan güneş ışınlarından kamaşan
gözlerini ovdu. Böylece, sanki yılların yorgunluğunun çöreklendiği,
binlerce tonluk ağırlığın üstüne çöküverdiği gözkapaklarını dinlendirme
fırsatını yakaladı.
Sonra;
- Ah, şu yüreğim! dedi. Neden kabına sığmıyor bilmem ki?.. Sanki şuramda,
yüreğimin tam ortasında, yaramaz bir kuş var. İşte bu kuş, orada kanat
çırpıyor, kendisini dört bir yanından kuşatan kafesi, kırıp dağıtmak
istiyor. Gönül kuşum, azad olmayı umuyor! Hoş, güzelim hürriyet, pek öyle
uzağımızda değil. Meriç'in öte yakası, özbeöz anayurdumuz. Anacığım
ölmeden, o tarafa bir geçebilsek!..
Bütün sürü, en önde toklu, var güçleriyle otlağa yayıldı. Umudun
binlercesinin boy boy, dal dal yükselttiği çimen yeşillerini dişlemeye
başladı. İri, kara çoban köpekleri ilkin sürünün iki yanında, bir ileri
fırladılar, sonra da geri döndüler. Rüstem Sadık'a sırnaştılar.
Sahiplerinin yüzünü yalamak istercesine, arka bacakları üstünde
şahlandılar. Başkalarına karşı oldukça ürkütücü ve yıldırıcı olan bu
köpekler, hemen her gün, tam bu saatlerde Rüstem Sadık'la oynaşmayı huy
bellemişlerdi. İçlerinden biri, çomar diye anılanı, durduğu yerde top oldu,
sonra bir yay gibi gerildi, ok gibi köye doğru koştu. Rüstem Sadık, o yana
baktı. Otlağa gelen diğer sürülerle davarları gördü.
Köpeğine;
- Çomar! Dön geri! diye seslendi.
Çomar, geri döndü.
Sürü, diğer sürülerle karıştı. Körpesinden ihtiyarına üç beş çoban bir
araya geldi. En son gelen Özkan Hüseyin, selâm verdi. Hepsi, verilen selâmı
aldılar.
- Ağalar! dedi Özkan Hüseyin. Bütün gece uyuyamadım... Karmakarışık, sonu
karınlık, korkunç rüyâlar gördüm. Yüreğim sıkılıyor.
- Anlat, anlat!
- Anlatırsan açılırsın!
- Nasıl, ne gibi rüyâ bunlar?
- Aramızda konuşur, belki de yorumlarız.
Özkan Hüseyin, tam rüyâsını anlatacaktı ki, bir gürültüdür koptu. Bütün
köpekler, sürüleri bıraktılar, havlaya uluya, köye doğru koşuştular. Sıra
sıra kamyonlar, yüzlerce korna sesleri arasında, otlağa girdiler. Ürken,
kaçışan sürüleri yardılar. Danalarla düveleri korkuttular. Otlağın tam
ortasında durdular. Çoban köpeklerinin hepsi, gelen kamyonlarla yarıştılar.
Duran, fakat motorları çalışan kamyonların etrafını kuşattılar. Sürekli
olarak havladılar. Çobanlar, merakın bin bir sorusunun çivilendiği
gözlerini, gelen kamyonlardan inenlere diktiler. Hoş olmayan bir durumla
karşı karşıya olduklarını anladılar. Üstesine, dağların ardından olanca
haşmetiyle yükselen, pembeden sarıya geçen güneş, yakıcı ışıklarıyla araya
girdi. Köpekler, yeniden saldırdılar. İnenler, bağırış çağırış, bin bir
küfür kıyamet, tekrar kamyonlara binmeye çalıştılar. Hemen hepsi, can
telâşına düştüler. Dağılan sürüler, yeniden bir araya geldiler, çimen
yeşiline yasıldılar.
İlk gelen, otlağa kara dalma giren kamyonun şoförü bağırdı:
- Köpekleri sesleyin! Aranızdan birisi de bize gelsin! İnsan, geleni böyle
mi karşılar?
Rüstem Sadık, aralarında en tecrübelilerinden olan Salih Caferoğlu'na;
- Haydi, durma ağam! Var bakalım, bizden ne isterler? Bu zıpçıktıların
burada ne yapacaklarını öğrenelim, dedi.
Salih Caferoğlu, önce kalbindeki heyecanı bastırdı. Az kıpır sapır etti.
Baştan ayağa bütün vücudunu saran titremenin durmasını bekledi.
- Hüseyin! dedi. Rüyâna bunlar da girmiş miydi?
- Aşağı yukarı!
Özkan Hüseyin, dün geceyi yeniden yaşadı.
Rüstem Sadık, yüreğindeki sıkıntının sebebini anasına yormanın yanlışlığını
hatırladı. Baktı, gördü ki, Salih Caferoğlu'ndaki heyecan, salkım saçak
onlara da bulaşmış. Hemen hepsinin, bu ani baskın karşısında el ayakları
boşanmış, dizlerinde derman kalmamıştı. Korkunun dipsiz kuyularının ilk
kıvılcımları, bütün yüreklerde çakıyor. Kafaları, milyonlarca acabalar
tufanının saldırısına uğramış. Sürüye mi gitsinler, gelenleri mi
karşılasınlar, köpeklere mi çıkışsınlar, ilkin karar veremediler.
Salih Caferoğlu, kendisinden istenileni yapmak için ileri çıktı. Peşine
genç çobanlar takıldı. Onlardan hiçbirisine seslenmedi. İlk kamyona
yaklaştılar. Kuşatma zincirini daraltan köpeklere çıkıştılar. Birkaçını
azarladılar. Zincir kırıldı, köpekler ayrıldı. Gelenlere dosttur gözüyle
baktılar, sürülerinin başına döndüler. Aralarından çomar, geri dönmekte
direndi. Sonra, kendisini ısrarla çağıran sahibine, Rüstem Sadık'a koştu.
Salih Caferoğlu telâşsız, yumuşak bir sesle sordu:
- Hayrola! Bizden ne istiyorsunuz? Deli danalar gibi sürülerin ortasına
girip, otlağa daldınız?
Beriki, ilk kamyonun şoförü, bir karış sakalıyla, açtığı camdan, başını
uzattı.
- Hayırdır,ağam! dedi. Yeni açılacak yol dolgusu için toprak almaya geldik,
- Toprak mı?
- Evet, toprak!
- Ne toprağı?
- Toprak işte. Dolgu toprağı.
Salih Caferoğlu'nun başından aşağıya, binlerce ton kaynar su-lar döküldü.
Sanki ayağının altındaki toprak, kayar gibi oldu. Yanındaki genç çobanlar
koluna girmeseydi, belki sendeleyip, elin iki paralık gâvuru karşısında
yere düşecekti. Her şeye rağmen çabucak toparlandı. Rüstem Sadık'ın yürek
sıkıntısı; Özkan Hüseyin'in anlatmaya fırsat bulamadığı korkunç, kara
rüyâları hızlı bir film şeridi gibi gözünün önünden geçti.
Hızlı bir film şeridi gibi…
Kararlı, sert bir şekilde;
- Boşuna yorulmuş, cümbür cemaat gelmişsiniz, dedi. Biz bu otlaktan, dolgu
ne, hiçbir şekilde toprak aldırtmayız.
- Neden?
- Neden olacak? Burası bizim köyün tapulu malı. Bunca hayvanın eğlendiği
yer. Başka yerde toprak mı kalmadı da, buraya kadar geldiniz?
- Tapuymuş, mapuymuş ben anlamam. Bize verilen emir bu. Bunca araç, bu
kadar işçi, buraya boşuna gelmedik.
- Yanlışınız olmalı. Yanılıyorsunuz.
- Bizim bir yanlışımız yok! Aramızda bir yanılan varsa, o da sensin. Neyine
güveniyorsun da, bize karşı çıkmaya çalışıyorsun? Söyle bana, ha?
Son sözleriyle birlikte, durmadı, kamyon şoförü yere indi. İşçi şeflerinden
Ayacunis Cayaris ileri atıldı. Durumda bir tersliğin bulunduğunu
sezdiğinden olmalı, kamyon şoförü Nakos Aurangis'in yanına geldi. Durmadı,
söylendi.
- Ne oluyor Nakos? Niye, kimi bekliyoruz daha? Bizimkiler sabırsızlanıyor.
Salih Caferoğlu sözün önüne geçti.
- Seninki, size karşı çıkmaya çalıştığımızı söylüyor.
- Çıkmıyor musunuz?
- Çıkmıyoruz!
- Peki, niye bekliyoruz?
- Beklediğimiz falan yok! Kazı makineleri, kepçe ve grayderler gelince,
hemen işe başlayacağız. Yalnız, az önce bana, işte bu ağa, buradan toprak
alamayacağımızı söyledi.
- Alamayacak mıyız?
- Evet! Alamayacaksınız.
- Kanunlara, verilen kararlara karşı mı çıkıyorsunuz?
- Öyle sayarsanız, öyledir! Karardan da bahsediyorsunuz. Hani karar,
nerede, çıkarın görelim.
Genç çobanlardan biri, yaklaşan, ansızın yanlarında bitiveren tehlikeyi
anlar gibi oldu. Ne yapması gerektiğini tasarladı. Karşı durduklarında,
çoğunluk tarafından da hırpalanacaklarını gördü. Geri durdu, yükselen,
gittikçe yakan güneşe baktı.
Döndü, yakaladığı fırsatı değerlendirdi. Yavaş yavaş kendilerine doğru
gelen Rüstem Sadık'ı karşıladı. Kamyonları dolduran işçiler birer ikişer
yere inmeye başladılar. Sanki anlaşmışlar gibi, Salih Caferoğlu ve
yanındakilerin etrafında halka oldular.
Genç çoban, Rüstem Sadık'a;
- Ben, dedi, hemen köye döneceğim. Ortada bir terslik var. Gelenler, otlağı
bozup toprak alacaklarmış.
- Ne edecekler toprağı?
- Yeni yola dolgu yapacaklarmış.
- Lâf! Desene, böylece otlağımızı elimizden almak istiyorlar.
- Onun gibi bir şey!
- Eee! Durma koş! Köylüye haber ver. Ne edip etsinler, erkek kadın, genç
yaşlı, kız kızan, çor çocuk buraya gelsinler.
- Ben de bunu düşündüm.
- Haydi, durma öyleyse! Yalnız dikkat et, senden pirelenmesinler.
- Olur!
Genç çoban fırladı. Köye doğru koşmaya başladı. Soluk soluğa, kan ter
içinde kaldı. Yolun kenarında, karınca yuvalarının etrafında halka olmuş,
karıncanın yürüyüşünü, kumun devrilişini veya iki ayrı cins karıncanın
amansız dövüşünü seyreden, olandan bitenden haberi bulunmayan çocukları
uyardı. Hep birlikte bir yarıştır başlattılar. Köy meydanında sağa sola
dağıldılar. Her evin kapısından içeriye girdiler, çıktılar. Kız kızan,
kadın erkek, dede delikanlı, hemen herkese olanı biteni anlattılar.
- Otlağımızı bozacaklar!
- Otlağımızı elimizden alacaklar!
- Kamyon, kamyon geldiler!
- Durmayın, koşun! Otlaktan yüzlerce kamyon, toprak alacak.
- Aslında amaçları toprak almak değil! huzurumuzu kaçıracaklar.
- Haydi, durmayın!.. Koşun, malımıza sahip çıkalım. Hiçbir kamyona toprak
vermeyelim.
- Koşun, koşun!
- Durmayın!
Bütün köylü, durmadı, akın akın, bozuk düzen de olsa, otlağa aktı. Koştu,
geldi. Hemen hepsinin elinde kazma, kürek, tırpan, nacak, tırmık, yaba veya
sopa! Büyüğünden küçüğüne, herkes, eline ne geçirdiyse, önüne ne çıktıysa
kaptı, koştu. Otlakta kum gibi insan kaynıyor.
Genç çoban köyde fazla eğlenmedi. Soluğu az ötedeki vilayet merkezinde
aldı. Orada oturan, kendileriyle aynı dili konuşan ve aynı inancı paylaşan
milletvekiline, otlağın durumunu, gelenlerin amacını, ne ile, nasıl
geldiklerini, hiçbir şey katmadan, tastamam olarak eksiksiz anlattı.
Milletvekili Mehmet Müftüoğlu, herhangi bir sonuç almanın, alabilmenin
umuduyla birkaç yere başvurdu, girdi çıktı, ilk temasları yaptı. Gördü ki,
bütün kapılar duvar kesilmiş. Sesine, yalnız kendi sesi, ses veriyor.
Durmadılar, genç çobanla birlikte otlağa döndüler.
Otlakta kıyamet!
Köylüler homurdanıyor, bağırıp çağırıyorlar. Çokluk olduklarını da
gördüklerinden, var güçleriyle seslerini yükseltiyor, avını bekleyen aç
kurtlar gibi duruyorlar. Yükselen sesler, güneşle yarışıyor. Güneş,
yükseldikçe ne kadar yakıyorsa, köylülerin sözleri de, aşağı yukarı aynı
derecede yol işçilerine, kamyon şoförlerine, kazı makineleri
operatörlerine, işçi şeflerine batıyor. Onlar da, bazen kâh renkten renge
giriyor, kâh çeşitli şekillerde cesaret gösterilerine girişiyorlar.
Eğilecek, bükülecek, kırılıp ayrılacak taraf için, büyük tehlike var.
Köylüler gürledi:
- Otlağımızdan toprak aldırtmayız!
- Meramınız toprak almak mı, otlak bozmak mı?
- Ne olacak? Elbette otlak bozmak!
- Otlak bize, atalarımızdan yadigârdır.
- Tek bir çimene zarar verdirtmeyiz.
- Bunca sürü, ne olacak?
- Beklemeyin! Makinelerinizi alın, geldiğiniz gibi gidin.
- Yoksa, sonuç fena olacak!
- Sonuç fena olacak!
- Fena!
Güneş, yükselip çıktığı yerden ağıp, inmeye başladı. Yakıcı ışıklarını,
kasıp kavuran ışınlarını, otlaktan çekip aldı. Ama, öfkeler yatışmadı.
Haklı olmanın, gururun, kinin ibresi düşeceğine, geldi, son sınıra dayandı.
Kan ter içinde kalan Salih Caferoğlu, kendisine doğru yaklaşan Mehmet
Müftüoğlu'nu görünce, az biraz ferahladı. Belki ona, olanı, biteni, dili
döndüğünce anlatır, bu tatsız duruma, birlikte alacakları kararlar ile son
verebilirlerdi. İleri doğru giderken, cebinden çıkardığı mendiliyle,
alnının, boynu-nun terlerini kuruladı. Terden ıslanan mendilini, bir
ucundan tutup kuruması için fırıldak gibi salladı. İşçi şeflerinden
Ayacunis Cayaris de öne çıktı. Vilayetlerinden seçilmiş bulunan ve üstesine
kendi partilerinin milletvekili olan Mehmet Müftüoğlu'nu karşılamaya
hazırlandı. Bu sırada, yüreğindeki kıpırtıların, sıkıntıların hafifler gibi
olduğunu hissetti. Çok sıkıcı bir günün, öldüren, kahreden azabını
yaşamaktansa, kestirmeden, duruma bir çare bulmak gerektiğini düşündü. Geri
döndü. Korkan, sinen, bu sebeple de paniğe kapılmış bulunan işçilerine
baktı. Korkuyla öfke arasında dolanıp duran işçiler, hafif bir işarete
bakıyorlar, verilecek emri bekliyorlardı.
İşin zorluğunu kavrayan Mehmet Müftüoğlu, önce, kimi dinlemesi gerektiğini
kestirmeye çalıştı. Kalabalığı selâmladı.
Ortaya;
- Ağalar! Ne var, ne oluyor? Bu hâliniz ne? diye sordu.
Bundan, konuya bu şekilde girmekten amacı, sözün ucunu yakalayana fırsat
vermekti. Böylece konu, çorap söküğü gibi çözülecek, yapılması gereken,
kendiliğinden ortaya çıkacaktı.
Rüstem Sadık, kimseyi beklemedi, atıldı.
- İlkin, ben geldim otlağa! Beni şunlar, şunlar takip etti. Daha sonra da
bunlar çıkıp, çekip geldiler. Orta yere zorla girip, sürüyü, davarı, neyi
dağıttılar. Bizi işimizden, gücümüzden de ettiler. Ağız tadımız kaçtı.
- Doğrudur! diye gürledi Salih Caferoğlu. İş, aynen Rüstem Sadık'ın dediği
gibidir. Sonra duyan geldi, gören koştu. Şimdi gördüğün gibi, otlak kum
gibi kaynıyor. Allah vere de, bir maraza çıkmasa! Herkes, karşılıklı
olarak, gerilmiş yaydaki ok gibi bekliyor. Milletvekilim, sizden tek
dileğimiz var.
- Nedir o dileğiniz?
- Onlara söyleyiniz. Daha fazla beklemeden, kan man dökülmeden, otlaktan
çıkıp gitsinler.
- Çıkıp gitmezsek, ne olacak? diye parlayan Ayacunis Cayaris'i, önüne geçip
durduran Mehmet Müftüoğlu, çekti, kalabalıktan biraz ileriye götürdü.
- Öfkelenme, paşam! Hele gel, şöyle gidelim. Konuyu bir de senden dinlemek
istiyorum.
Köylüler bağırdı:
- Biz de geliriz! Biz de geliriz!
- Biz, açık söyledik! Durumu size açıkça anlattık.
- O da açıkça anlatsın!
- Yoksa, sen de, bizi satacak mısın?
- Bizi satacak mısın?
Bu son sözler, Mehmet Müftüoğlu'nu yaraladı. Baştan ayağa, bütün vücudu
zangır zangır titremeye başladı.
Ayacunis Cayaris, arka bulmuş olmanın umudunu yakaladığını sandı. Az sonra,
bir taşla iki kuş vuracak, hem köylüler ile milletvekilinin arasını açacak,
hem de otlağın güzelim çimenine ilk kazmayı vurduracaktı.
Durdu, dik dik köylülere, bağırıp çağıran çobanlara baktı. Bu dik bakışın
farkına varan çomar, birdenbire yerinde top oldu, gerinip açıldı. Ayacunis
Cayaris'i paçasından kavradı. Çomarın başlattığı bu beklenmedik saldırıya,
diğer köpekler de katıldılar. Ortalık, bir anda karışıverdi. Gün boyu
beklemenin sancısını yüreklerinde duyan, ıstırabını yaşayan yol işçileri,
durmadılar. Azan, kuduran köpeklere saldırdılar. Otlakta bir şamatadır
koptu. Kürekler, nacaklar, tırpanlar, kazmalar, yabalar ve sopalar
konuşmaya başladı. Fırsat bu fırsattır diyen, beklenen zamanın gelip
çattığına inanan kazı makinelerinin operatörleri, kazıcı kepçelerini
otlağın güzelim çimenine daldırdılar. Yer yer, yol yol, yeşil çimenleri
yolmaya, toprağı yarmaya başladılar. Anacık babacık, karga tulumba, iş
büyüdü. Öfkeler, kinler yumruk oldu, sıkıldı, hedefini buldu.
Köylülerden bazıları, çalışan makineleri durdurmaya giderken, diğerleri de,
yol işçileriyle kapıştı. Mehmet Müftüoğlu, iki arada, bir derede kaldı.
Aslında hemen herkes, böyle bir sonucun doğacağını beklemiyordu.
Kopan kızılca kıyamet!
Bağırışlar, çağırışlar!
- Yandım, anam!
- Bu tarafa yetişin!
- Dayan, geliyorum!
- Vurun, komayın!
- Hiçbirini otlakta bırakmayın!
- Durun, durun!
- Ne yapıyorsunuz?
- Ne durması? Her şey yolunca gider. Yaptığımız belli. Onları, otlaktan
dışarı sürelim.
Telsizler çalıştı.
Vilayetten "imdat" istendi.
İlk yarayı, tereddütler içinde bocalayan, ne yapacağını bir türlü
hesaplayamayan Mehmet Müftüoğlu aldı. Bunu, diğerleri takip etti: Salih
Caferoğlu, Ayacunis Cayaris, Nakos Aurangis ve bir yol işçisi, önemli
yaralar aldılar.
Muradın bin bir umudunun yankılandığı, boy boy, dal dal çimenler, akıtılan
kanlarla kızardı.
Daha sonra, sirenler duyuldu. Kalabalık, saç saça, baş başa girişen
kalabalık açıldı. Araya, vilayet polisi girdi. Emniyet Müdürü Frikalas,
megafondan bağırdı:
- Durun! Bırakın kavgayı! Kendinize gelin! Aklınızı başınıza toplayın!
Seslendiler:
- Onu da dinlemeyelim!
- Onun da boynunu kıralım!
- Bu nasipten payını, o da alsın!
Mehmet Müftüoğlu, alnından aşağıya, şakaklarına doğru süzülen kanı, eliyle
sildi.
Bağırdı.
- İşi, tadında bırakın! Aklınızı başınıza devşirin! Bu işin faturası, daha
sonra çok ağır olur. Emniyet müdürüne durumu yeniden anlatalım. Elbette bu
tatsız duruma bir çare bulacağız.
"Bir çare bulmak!.." Bu söz, polislerin hedef gözetmeksizin havaya
boşalttıkları mermiler, olayı yatıştırmaya yetti. Birbirini itmeler,
iteklemeler, karşılıklı küfürler bitti.
Yeniden meraklı bir bekleyiş başladı.
Bu boşlukta, genç çoban gürledi:
- Valimizi isteriz! Buraya gelsin, hâlimizi görsün!
- Valimizi isteriz!
- Valiyi isteriz!
- Gelsin, hâlimizi o da görsün!
Emniyet Müdürü Frikalas tekrar bağırdı:
- Hele durun bakalım! Elbette valimiz Zisis Bekos da gelecek. Hatta az
önce, telsizle, yola çıktığını da bildirdiler. İşte şimdi size de
iletiyorum.
- Vali, yola çıkmış!
- Bekleyelim!
- İşte! Köy yolunda göründüler.
Yolda büyük bir toz-duman!
Hızla otlağa giren resmî arabalar! Durmaksızın çalan sirenler! Otlakta
sıkılan, acı acı fren sesleri! Meyvelerinden utanan, kızarmış dal uçları!
Koşup havlayan, atılıp uluyan köpekler! Açılıp kapatılan kapılar! Kısa kısa
emirler! Karşılıklı birbirine gidip gelişler! Dağların ardında sini gibi
büyüyen, sarıdan kırmızıya geçen güneş! Gittikçe pembeleşen, artık
yakmayan, yakamayan güneş! Küt küt atan yürekler! Kabaran nefesler!
Rahatsız, kin ve nefret dolu bakışlarıyla kalabalığı süzen Vali Zisis
Bekos, Mehmet Müftüoğlu'yla tokalaştı. Ayaküstü, durumu görüştüler.
Ayacunis Cayaris'i tekrar dinlediler.
Ellerinde de toprak alımı için bir kararın bulunmadığını gördüler.
Daha sonra vali, emniyet müdürüne çıkıştı. Toprak alımını, ikinci bir emre
kadar yasakladığını bildirdi.
Çekti, gitti.
Güneş battı!
Karanlıkla birlikte, bir vakte kadar bütün homurtular, gürültüler durdu.
Bir vakte kadar!
6 Ağustos 1988, Söke.

Hikâyecinin Park Günlüğü

25.03.1988
Dev blokların arasında sıkışıp kalan, üç beş ukalüptüs ağacının yarım
yamalak gölgelediği çocuk parkı, bütün kış ağladı… Yağmurlu, çamurlu soğuk
kış günleri, birdenbire ortaya çıkıveren, insanı, az da olsa yakan şu
ilkbahar güneşiyle birlikte, bitti. Bütün kış, çocuk şamatalarının özlemini
çeken küçük park, bugün yeniden neşelendi, canlandı, şenlendi. Kızlı
erkekli yüzlerce çocuk, parkı doldurdular. Kum havuzlarına ve ağaç
gölgelerine iltifat etmediler. Salıncakları paylaşanların yanında,
kaydıraktan kayanların sayısı hiç de az değildi. Tahtıravallide sıra bulmak
ne mümkün! "Güm! Güm!" dövülen top seslerini, salıncakta dengesini
kaybedenlerle, kaydırakta yanlış pike yapanların çığlıkları bastırıyor.
Bütün gün devam eden bu sesler, akşama kadar sürdü gitti. Akşam alacasıyla
birlikte ortaya çıkan sütçünün zaman zaman parlayan tek düze sesi duyuldu:
- Süt var! Süüt!
Bu ses, balkonlardan kadın erkek, birtakım başların aşağıya uzanmasına,
alacakları süt için sipariş vermelerine yetti. Bu defa da ortalığa süt
güğümlerinin çıkardığı madenî sesler dökülüyor.
Az sonra güneş, birdenbire sivri, mor dağların ardına çekildi. Parkta
sesler tükendi. Buna rağmen karanlıkla birlikte bazı sesler, tek tük yanıp
söndü:
- Murat! Gel içeri!
- Anneciğim, bir dakika!
- Baban kızıyor. Durma, gel içeri.
- Azıcık daha sallanayım.
- Olmaz! Vakit geç oldu. Çabuk gel içeri.
- Ne olur?
- Israr etme. Çabuk ol!
- Olur!
Belki karanlıktan, belki babasının hışmından korkan, çekinen Murat'la
beraber, geciken üç beş ele avuca sığmaz daha, parktaki oyuncakları
bıraktılar. Nefes nefese evlerine döndüler.
Bu dönüşle birlikte, parkta, bütün sesler kesildi. Sütçünün sesi de çok
uzaklardan duyulmaya başladı. Sokak lâmbaları kör kör yandı. Az sonra
karanlıkla aydınlık, bu iki zıt kardeş, birbirleriyle yarışmaya giriştiler.
Karanlık arttıkça, aydınlık da çoğaldı. Bütün sokak lâmbaları hemen her
yerde seçilir oldu.
Yalnız Özlem ile annesi bu dönüşten, karanlık ve aydınlıktan hiç
etkilenmeden, park ağzındaki yıkık, kaldırıma bitişik duvarda oturuyorlar.
Başındaki eşarbını çenesinin altından bağlayan, nereden bulup buluşturduğu
belli olmayan, kirli, sırtına bol gelen, kollarından, eteklerinden dökülen
kahverengi paltosunun yakasını bir eliyle kapatmak için çekiştiren Zehra
Kadın, diğer eliyle de, biricik kızı Özlem'i, durmadan parka doğru atılan,
oyuncaklara binmek amacıyla direnen Özlem'i, kuşağından tutuyor.
Çare yok! Özlem direniyor.
Zehra Kadın, her zamanki gibi geceyi bir kuytuda geçirebilmenin umudunu
kurarken, Özlem, bir oyuncağa tutunabilmenin, onlardan birine herkes gibi
binebilmenin hasretini yaşıyor.
Bu durum bütün gece, Özlem'in uykusu gelene kadar devam etti. Gecenin
ilerlemiş bir saatinde Zehra Kadın, yanında taşıdığı siyah çantasından
çıkardığı bir kilim parçasın yanı başına, kaldırım betonunun üstüne serdi.
Uyuyan Özlem'i yatırdı. Kaldırımı döven ayak seslerine aldırmadan, kızının
yanına kendisi de uzandı.
Parkın ordan geçenler kâh üzgün, kâh kızgın, kâh acıyan veya öfke kusan
bakışlarla, kaldırımı yağmalayan ana kıza baktılar.
Bütün gece, yalnızca baktılar.
BİR BAŞKA TAKVİMDE AYNI GÜN
Onları, şehrin en güzel yerinde kurulu olan, binlerce çiçeğin boy attığı,
yüzlerce ağacın birbiriyle yarıştığı büyük parkta tanı-
dım. Geldiler, bir ağacın altındaki banklardan birine oturdular.
Az konuştular, kalkıp gittiler.
Baktım, geride bir defter bırakmışlar. Arkalarından koştum, yetişemedim.
Önce, gizli dünyalarına girmek istemedim.
Ya sonra?
"Toprak ne güzel kokuyor, böyle? Dağlar yeşile bürünmüş, kırmızı güller
çatlıyor, papatyalar henüz tomurcuktur! Çiftçi bir güzel yarıyor toprağı,
sularda bir coşkunluk, gökler hep mavi… Her şey güzel velhasıl, yaşamak ne
tatlı!
Her gün yeni bir ümit doğuyor içime. Edebiyata delice aşık bir genç kızla
tanışıyorum. Saçlarında güzelim papatyalar var. O ne? Gözlerime
inanamıyorum, papatyalar açmış işte! Artık yalnız değilim…
Yeşile tutkunluğum başladı bu ara. Papatyalar ne güzel! İçimde o, ruhumdaki
bitmeyen senfoni. Her yeni doğan gün de onu muştular gibi. Onu seviyorum.
Şiirlerim onunla güzel. Onunla bir düzen geldi dünyama. Yaşadığıma onunla
daha bir inandım.
Mutsuzlar diye, bir gruplaşma oldu aramızda. Garip'i, Yalnız Adam'ı,
İsimsiz'i, İlk Düşen Ak'ı, velhasıl, seviyorum onu. Saçlarına papatyalar
takıyor. Yaşamak dolu baştan başa. Sanki her şey onunla başlıyor, onunla
bitecek. Onunla olmak ne güzel!..
Şiirler, hatıralar yazıyoruz "mutsuzlar" adına. Hikâyelerimde o, şarkımda
o. Henüz ona açılmanın zamanı değil. Onu daha çok anlamak istiyorum. Bazen
dalıyor nedense? Çok uzaklara gidiyor.
Kim bilir? Belki… birini seviyor!
Yoo, hayır!
Bu ihtimali düşünmek istemiyorum.
İlkbahar mevsimindeyiz, şimdi… Tabiat, çiçek çiçek! Kaygılardan azade,
kırmızı güller içinden, papatyalara koşuyorum. Gönül evim onunla
aydınlandı, ona inanıyorum.
Beni anlasın istiyorum, herkesten çok!
Onu seviyorum, işte buldum onu. Ama çaresizlikler içindeyim! Neden elleri
ellerimde değil, neden gözleri gözlerimden ırak, neden şarkılarımın sonunda
o gelmiyor? Anladım, onu sevmek güç.
Çok güç!
Tanrı'm… içimdeki bu sevgiyi söndürme. Öyle bir aşk ver ki gönlüme,
gözlerim ondan gayrisini görmesin, ellerim yalnız ona yazsın en güzel
şiirlerini.
Onu çok, hem pek çok seviyorum."
3.04.1988
Resmiyeti, yeniden yapılan düzenleme sonunda, biraz olsun azalan, bu defa
insana korkudan ziyade güven veren, Emniyet Amiri'nin odasında, hükümetin
ileri gelenleri, tesadüfen bir araya geldiler. Nedense konu, dönüp dolaşıp,
Özlem ve Zehra Kadın'ın durumuna getirildi.
Çiçeği burnunda, genç Emniyet Amiri, şişkin gözlerini kırpıştıra kırpıştıra
konuştu.
- Benim üzüntüm de sonsuz. Fakat kanunen bu konuda yapabileceğimiz hiçbir
şey yok. Öyle değil mi, müdür bey?
Kalın, gür bıyıklarını, ak düşen saçlarına rağmen daima boyatan, bunu
hiçbir zaman saklamayan ve böyle olmasıyla gururlanan, sözün ucu kendisine
değdiği için gömüldüğü koltuktan doğrulan Yazı İşleri Müdürü;
- Şimdilik öyle görünüyor, dedi. Konu sarpa sarıyor, gelip bir çıkmazda
düğümleniyor.
Dışarıda, aniden çıkan rüzgâr, hafif aralık duran pencereden içeriye doldu.
Esinti ile birlikte, sütbeyaz tül perde yerinden kımıldadı, uçtu, yazı
işleri müdürünün boynuna dolandı. Müdür, ilkin bütün haşmetiyle gelip
boynuna dolanan tül perde ile uğraşmadı. Besbelli, daha sonra perde geriye
gidecek, tekrar eski yerine dönecekti. Fakat, nafile! İnatçı perde, bir
türlü yerine gitmiyor. Onu, düştüğü bu güç durumdan, tıknaz, orta boylu,
hafif esmer tenli olan millî eğitim müdürü kurtardı. Bir taraftan, rüzgârın
estiği yönde uçuşuna devam eden tül perdeyi yakalayıp bir elinde toplamaya
çalışırken, diğer eliyle de, açık pencere kanadını kapatmaya uğraştı.
Pencere kapandıktan sonra da;
- Ağabey, şu meşhur bıçağını çıkarmadın, ya? dedi.
Sonra döndü, pür dikkat gözleriyle salonu dolduranları taradı. Hazır
bulunanların tamamının da bildiği, eşkıyalık zamanında geçtiği anlatılan,
trene bıçak çekme hikâyesini yeniden deşti.
Yüksek sesle gülen, güldükçe daha da çirkinleşen Yazı İşleri Müdürü;
- Ulan, müdür! dedi. Kim bilir kaçıncı keredir bana hikâyeyi
anlattırıyorsun. Seni değil, bu arkadaşları kıramayacağım için, yine de
anlatacağım. Ne var ki bu hikâye ile, dedem hariç, yani onun dışında, benim
hiçbir ilgim, ilişiğim yok.
- Kıvırma. Anlat, anlat!
- Bu kadar nazlı olma.
- Yahu, bırakın adamı kendi hâline.
- Pişmiş aşa, su katmayın.
Yazı işleri müdürü keyiflendikçe keyiflendi. Bu kadar ısrarın, bu kadar
nazın hakkını vermeliydi. Öksürdü. Kuruyan boğazını açtı.
- Efendiler! dedi. Az önce de söyledim. Hikâye ile benim hiçbir ilgim,
ilişiğim yok. Olay, nur içinde yatsın, rahmetli dedemin başından geçmiş.
Çocukluğumda başkalarından duymuş, kendisine de doğrulatmıştım. Devir,
efelik, yiğitlik devri. Ali kıran, baş kesen devri. Ahır ömründe ilk defa
İzmir'i gören dedem, bu işin zevkini çıkarmak için, girip çıktığı bütün
meyhanelerde iyice sarhoş olana kadar, içmiş. Bakmış, hâlinde bir fenalık,
bir ağırlık var. Kalkmış, istasyona gitmiş. Sarhoşluk bu ya, sıkışmış adam,
önüne insandır, hayvandır, ne, kim çıktıysa, efelik damarı kabardıkça,
meydan okumuş. Yıldırmadık, bezdirmedik bir nesne de bırakmamış. Ama şu
kara kuru, oflayıp, puflayan koca yiğit, ne lâftan anlamaz şeymiş? Üstelik
yerinde duramıyor, dedemin üstüne üstüne geliyormuş.
- Eee, gerisi?
- Gerisi?
- Gerisi, ya!
- Kara trene çekilen bıçak ve kesilen bacak. Ne olacak?
"Ne olacak?" sorusuyla birlikte, tekrar konuya döndüler. Yapılabilecek,
tutulabilecek olanı araştırdılar.
Öldür Allah, kendine bırakılırsa Zehra Kadın, biricik varlığı, hayattaki
tek desteği kızı Özlem'i, ne olursa olsun, ne yaparlarsa yapsınlar, kapıp
koyup bir başkasına, bile bile vermezdi.
Düğümü, müzmin sinüzütünün verdiği alışkanlıktan olacak, daima cazır cuzur
bir sesle konuşan şehla gözlü savcı, çözdü.
- Konu, hepimizce ayan beyan biliniyor. Lâfı uzatıp sakız etmeye, ya da
çaresizliğimize kızıp kemikleştirmeye de hiç lüzum yok. Amir bey, bir
tedbir düşünsün. Adamlarıyla da tertibat alsın, Özlem'i kaçıralım. Anası,
kızı kayboldu sansın. Birkaç gün ağlasın, yansın! Ne dersiniz?
Herkes, son çareyi yerinde görmüş olmalı, beğendiklerinden, sustular.
Savcı durmadı, söyledi.
- Hem böylece, yıllar sonra karşımıza gelecek olan, bütün gazetelerde
okuyacağımız bir felâketi de önlemiş oluruz. Bildiğiniz gibi, her yolu
denedik. Deli karı ya, fakat o da ana yüreği taşıyor ki yavrusunu yuvaya
emanet etmiyor. Ana şahan gibi, yavrusuna kapanıyor, bırakmıyor.
Yazı İşleri Müdürü kalın, yeni boyalı bıyıklarını parmak uçlarıyla
sıvazladı. Burnunun ucunu kaşıdı. Savcıyı destekledi.
- Geldiniz mi, sözüme? dedi. Deminden beri dilimde tüy bitti. Bir türlü
anlatamadım. Demem o ki çaresizlik, cesaretle birleşince, adama, trene bile
bıçak çektirir.
- Öyle, öyle! dediler.
Varılan kararı uygulamak, düşünceden iş hâline getirmek için dağıldılar.
O TAKVİMDE YİNE AYNI GÜN
"Oh, meleğim!..
İşte şarkımız yine başladı, duyuyor musun? Ama n'olursun, çocuk için, bir
daha üzmeyelim birbirimizi. Sensiz beni düşünemiyorum. Sensiz, her şey
kararıyor gözümde. Benim kalbim tümüyle aldı seni, içine. Öylesine bir
yerleştin ki; elinde değil, gidemezsin.
N'olur bana inan sevgilim, şayet mutlu olmamı istiyorsan. Senden gayrı bir
teorem tanımadığımı, tanımayacağımı kaçıncı defa söyledim sana? Varsa
yoksa, yalnız sen olacaksın inandığım gerçek! Sensiz bir yarın
düşünemiyorum ben. Yarınlara el ele gidersek, mutlu olabiliriz. Ama el ele,
üçümüz gidersek…
Şöhret bir saman alevi gibidir, mutlaka sönmeye mahkûm. Şöhreti
arzulayışım, bir hırs değil bende. Yalnız ne var ki, Sezar'ın hakkını,
Sezar'a vermeliler. Benim için şöhret, yalnız seninle olmaktır. Her çabam,
seni kazanmak için olacaktır. Ama bundan bir şöhret doğarsa, bana ne? Yeter
ki sen ol benimle, gerisi vız gelir.
Yok, bana güvencin yoksa, şimdiden git! En amansız saatlerimde vurma beni.
Sensizliği çekemezsem, bir Çarşamba alır götürür beni. Ama n'olursun, hep
seninle olacağım de, seni yalnız bırakmayacağım bu hayat selinde, de!
N'olursun bir şeyler, de! Ayrılıktan söz etmeden, acı şeyler düşünmeden.
Öyle uzak değilim sana, düşündüğün gibi. Ellerindeyim, saçlarındayım,
gözlerindeyim.
Sensiz kutsal yeşil bir oda düşünemiyorum. İnan bana, bu sözlerimde çok
samimiyim. Tersini düşünmem, çıldırmam demek olur. N'olursun meleğim,
yaşama gücümü yitirmeme mani ol. Sensiz beni nideyim? Hadi ver ellerini
bana, gözlerin gözlerimde olsun daima, bir ömür boyu!
Mutluluğum seninle başladı, sensizliğimle biter. Yarın beraber
olmayacaksak, bu birbirimizi aldatışımız niye? Birbirimizi seviyoruz,
deliler gibi, ama neden inanmıyoruz sevgimize? Aramızdaki hayâl değil,
gerçeğin ta kendisi. Öyle olmasaydı, Şehzade-Melek gerçeği doğar mıydı, ha?
Yarın seninle beraber olmayacaksam, yarım ekmeğin yarısını da, seninle
bölüşmeyeceksem, neden bu direnişim?
Hadi, meleğim… Seninle olacağım, de! Kızımızın, gözleri de bana
benzeyecekti hani? annesi olacağım, de! Ümitlerimizi hep paylaşacağız,
göreceksin değil mi? İyiye ve güzele beraber gideceğiz, dudağımızda bizim
şarkımız, ellerimizde papatyalar.
N'olursan ol, ister cennet, ister cehennem, kabulümsün! Senin için yandım,
daha asırlarca yansam ne çıkar? Ama beni üzme bir daha. Yarınlara arzu
doluysam, senin yüzünden, seninle olacağım diye! Karanlık veya aydınlığa
kavuşmam elinde.
Seninle olmak veya sensiz yaşamamak!
İşte, hayatta tanıdığım tek gerçek!"
5.06.1988
Şehir, bomboş! Hava, oldukça sıcak! Şehrin meydan meydan, cadde cadde,
bütün sokaklarında, cümle parklarında hiçbir canlı kımıldamıyor. Hemen
herkes, bütün hafta boyunca biriktirdikleri yorgunlarını gidermek için
olmalı, şehri geride bırakıp, yazlığa veya denize gitmişler. Ortasındaki
tarhı, açan binlerce allı morlu, beyaz sarı, yeşil pembe çiçeklerin
süslediği ana caddenin iki yanında bulunan, henüz fidan hâlindeki ağaçlar,
suya susamışlar. Umudun bin bir telinde, zaman zaman çok kısa aralıklarla
esen rüzgârın etkisiyle, kırılacak gibi duran dallarını oynatıyorlar. İki
taraflı uzanan beton kaldırımlar ve asfalt yollar, sıcaktan kımıl kımıl
kımıldıyor.
Zehra Kadın, başında çenesinin altından sıkı sıkıya bağladığı eşarbıyla,
yakası sımsıkı kapalı, kirli, bol, kahverengi paltosuyla ana cadde,
kepenkleri inik bir kitapçının tentesi altında pinekliyor. İlk bakışta,
uyumakla uyumamak arasında direndiği, kendisiyle hesaplaştığı da belli
oluyor. Yakınında, yaz olsun, kış olsun, hiçbir zaman yanından ayırmadığı
küçük tüpü de duruyor. Beride, paçavralarla sarıp sarmaladığı bir yumak
yatıyor.
Önünde ittiği bir çocuk arabasıyla gelen kadın, Zehra Kadın'ı tanıyor,
biliyor olmalı, onunla kafa kafaya gelince yavaşladı, durdu.
- Kız, bu hâlin ne? dedi.
Beriki taş gibi sert, cevapladı.
- Ne var hâlimde?
- Bu yaz günü, üstelik haziran sıcağında, karakış ortasında kalmış gibisin.
Çıkar paltoyu sırtından. Açıl, dökül biraz.
- Sana ne? Sen, yolunca yürü.
Kadın, gözleri öfke ateşleriyle parlayan Zehra Kadın'dan çekindi, korktu.
Hızla ittiği arabasıyla birlikte, koşarcasına yürüdü. Zehra Kadın, aklına
yeni gelmiş gibi, yerinden kalktı, koştu, arabaya eğildi. Uyuyan bebeğin
tülbendini açtı, ona gülümsedi.
- Yavrum, güzel yavrum! dedi.
Arabalı kadının eli ayağı boşandı. Kendi kendine kızdı. Köpekle
dalaşmaktansa, çalıyı dolanmadığı için öfkelendi. Yol değiştirip beriden
gitse, bu belâya çatmayacağını düşündü. Sağdan soldan, herhangi bir Allah
kulundan yardım umdu. Fakat umduğunu bulamadı. Aklına gelip, dilinin ucuna
düşeni söyledi.
- Senin yavrun yok mu? O küçük, şirin kıza ne oldu?
Beriki bağırdı.
- Çaldılar! Yavrumu çaldılar! Onu benden aldılar!
Gürültüye, arabadaki çocuk uyandı. Ağlamaya başladı.
Zehra Kadın'ın iki göz, iki çeşme. Birdenbire geri döndü, sarıp sarmalayıp
kaldırıma bıraktığı paçavra yumağını, kucakladı. Bağrına bastı.
- Yalnız, dedi, bunu vermem onlara! Ciğerimi, Özlem'imi kapıp gidenlere!
Bu fırsatı değerlendiren diğer kadın da, durmadı, arabasını ite ite,
kaçarcasına çekti, gitti.
Zehra Kadın, bağırdı, çağırdı… Boş caddelere sövdü, saydı. Yavrum diye,
bağrına taşlar bastı.
Bağrına taşlar!
Taşlar!
- Özlem'im, biriciğim, bir tanem!
- "Biriciğim!"
- "Bir tanem, nur tanem!"
AYNI TAKVİMDE AYNI GÜN
Parka, yine ikisi birlikte geldiler. Haziran sıcağına aldırmadılar.
Gölgelice, kuytu bir köşeye çekildiler. Kimse tarafından ra-hatsız edilmek
istemiyorlar. Uzunca bir zaman da, birlikte konuştular.
Durmaksızın, soluksuz, konuştular.
"Bak meleğim,
Şimdi çok, çok mutsuzum. Çocuk mocuk istemem diyorsun. Bütün ipleri koparıp
gidiyorsun.
Bak meleğim, artık bu çark, son dönüşünde. Bu son dönüşte yarınlarımız
gizli, ama acı, ama tatlı! Kaderimizde ne yazılı ise, o gelecek başımıza.
Hoş, avuçlarımda sen varsın, bunu biliyor musun? sensiz bir hiçim ben!
Sert, kaba, çirkin…
Kanımda seni duyuyorum yine. Bütün hücrelerime sen sinmişsin! Gözlerim
gözlerine mahkûm, avuçlarımda sen varsın. Bak, şarkımız söyleniyor, duyuyor
musun? Hep böyle kalalım istiyorum, gönül gönüle! Kaygılar öldürmesin beni,
hep hasret türkülerinde kalmasın ümitlerimiz.
Sakın ağlama, n'olursun meleğim! Biliyorsun, gülüşün mutluluğumdur,
kuvvetli oluşumdur. Hadi gül biraz, bak, kader denen yolda ikimiz varız. Ne
o? Duyuyor musun şarkımızı, bak, yine söyleniyor? Bu çarkın son dönüşünde
yine sen varsın, ben varım, bir de şarkımız var hep söylenen, yıllarca da
söylenecek olan. Adımız, yeminimiz, aşkımız hep bu şarkıda. Gönlümde açtın,
solmayacaksın sen!
Oh, bu şarkı! Ne kadar güzel böyle? Ya saçların, gözlerin? Saçlarında
hayatımı okudum, gözlerine mahkûm oldum. Kaderimiz prangaya vurdu bizi. Bu
bağ hiç kopmayacak, göreceksin. Hep böylece beraber olacağız. Kutsal yeşil
odamız, sevdamızı gizleyecek yıllarca. Dudağımızda şarkımız olacak daima,
ve bu yağmur hep yağacak, sevda sağanakları hep sürecek. Ya sonrası mı?
Ölüm mü?
O zaman, kim bilir belki bir gün, eskisinden daha güzel bir kutsal yeşil
odada olduğumuza inandırabiliriz kendimizi."
Parka birlikte, bir kapıdan geldiler. Geldiler ya, çocuk yüzünden
anlaşamadılar. Ayrı ayrı kapılardan çekip gittiler.
Ayrı ayrı çıkıp gittiler.
Çekip çıkıp gittiler!
Çıkıp gittiler!
Çekip gittiler…
Ayrı ayrı!

Tek Başıma Kimsesizim

- "Şükür, seni buldum!" dedi babam.
- "Şükür."
Baktım, iki gözünde sıralı gözyaşları. Hüzünlendim…
Sarıldık. Babam titriyordu. Hasret denilen şeyin resmini, belki de ilk defa
karşımda görüyordum. Babama destek olmasam, düşecek gibiydi. Yorgun oluşuna
verdim bunu. Sonra sonra anladım, heyecandanmış.
- "Ablanın daveti üzerine gelmiştim Almanya'ya. Onu gördüm, seni de göreyim
istedim."
- "Sağ ol baba!" dedim. "Ablam senden söz etmişti bana. Beni özlediğini de
eklemişti."
Babamı, ilktir şapkasız görüyordum. Kar beyazına dönmüş saçlarını, düzenli
bir biçimde, arkaya doğru taramıştı. Üstelik bıyıklarını da kestirmişti.
Yalnızca biraz yaşlanmıştı, o kadar.
Berlin Garı, çok gürültülü bugün. İstasyona girip çıkan trenler, sayısız
peronlar, gacır gucur gıcırdayan raylar, çeşitli dillerden canım sesler…
Duyulur duyulmaz yükselen, yükseldikçe kaybolan sesler…
- "Gelmekle çok iyi ettin, baba. Bana ülkemin sıcaklığını getirdin. Karnın
aç mı? Yorgun musun?"
- "Aç değilim kızım, biraz yorgunum!"
Uzun yıllar yürüttüğü mesleğinin verdiği yıpranmışlık, gelip ellerinde
toplanmıştı sanki. Elleri kütleşmişti. Ya kalbi? İncelmese, titremese,
yufkaya dönmese; gelip beni bulmazdı babam. Ya da başka bir niyetle
gelirdi, boynuma sarılmazdı.
- "Şurada bir kahve var. Hem de Türk kahvesi… Kahveyi sevdiğini unutmadım."
- "Nerde?"
- "İşte bak, hemen şurda."
- "Gidelim!"
Yürüdük. Gürültüler kurşundu sanki. Konuşmadan yürüdük. Boyum, babamın
boyunu çoktan geçmişti. Duyduğumuz sesler arasına, Türkçe'min kokusu da
düşmeye başlamıştı.
- "Sanki Türkiye'deyiz kızım!" dedi babam.
- "Öyle!"
Kahveye gelmiştik… Baş başa görüşebileceğimiz ve şehrin manzarasını da
kesmeyen bir köşeye oturduk. Babam anlattıkça anlattı. Ben dinledim… "Ya
öyle mi? Demek öyle ha? Nasıl?" gibi cümlelerle bu konuşmaya katıldığımı
gösterdim ona. Bir ara dalmışım.
Zaman engel mi tanıyor? Nasılını bilmem, sana uçmuşum… Yüreğimde senli
düşüncelerimin yağmuru var. Ne olurdu sanki, karşıladığım sen olsaydın
şimdi… Ne olurdu sanki?
Boşuna bakındım, boşuna bekledim, heyecanlandım. Sen yoktun…
Babam konuştukça kâh coştum, kâh ağladım. O anlattıkça, aydınlandığım kadar
aydınlandım. Onu da aydınlattım.
Yeniden kahveler söylendi, geçip gittiğini sandığımız anılarımız tazelendi.
Bazıları göz bebeklerimde gülücük oldu, ışıdı. Fakat çokları yüreğimde
taşlaştı sanki. Hele şairimle ilgili olanları? Hele onlar, hele onlar?..
Gözlerimde tüten özlemlerimin yanında, nefretlerim de ayaklandı.
- "Sen gelip de beni karşılamasan, seni asla bulamazdım Nuran. İyi ki gelip
beni buldun canım. Yoksa bu koca şehir, her şeyine yabancı olduğum bu koca
şehir, beni yutardı."
- "Yok, istedikten sonra, yutulmazsın baba. Beni düşünsene, tek başıma,
hiçbir dayanağım da yokken, çıkıp geldim buraya. Gördüğün gibi karşındayım
şimdi. Demem o ki, Berlin beni yutamadı baba. Geldiğim gibi, dipdiri
ayaktayım."
- "Kaç yıl oldu Nuran?"
- "Beş yıl…"
- "O kadar oldu mu?"
- "Yıl dediğin ne ki baba? Henüz kanatlanmış kuşlar gibi uçup gidiyor ve
nasıl geçtiğini asla anlamıyorsun."
- "Bilmem!"
- "Evlendiğini duydum."
- "Anan ölünce, ne yapabilirdim ki?.. Yalnız kaldım. Ne ablan, ne sen
vardın. Ağabeylerine gelince… Sanki onlar düşmanım. İki çift sıcak
sözlerine hasret kaldım."
- "Ah baba bilsen, ben nelerin hasretini çekiyorum?.. Bunları sana, evde
anlatırım."
- "Ben hemen dönerim sanmıştım…"
- "Olur mu baba? Sevdiklerimin başında geldiğini unutma."
Babamın gözlerinde gülücükler… Fakat bu gülücükler, nedense gözyaşı olup
akmak istiyor sanki. Bu yüzden olacak, arada bir avuçlarıyla iki gözünü
yokladı durdu.
Oysa ben, ben?.. Yıllar var ki ağlayamıyorum. Göz pınarlarım kurudu sanki.
Elin gurbetine ilk düştüğüm gün, çaresizdim. Birdenbire yabancı akşamlarda
buluverdim kendimi. Güneşi ve dolunayı, bildiklerime benzemeyen bir
ülkedeydim. Yaşamak için direnmeli, unutmak istediklerimi de unutmalıydım.
Aradığım mutluluğu belki böylece bulur, en çok sevdikleri tarafından
hırpalanmış olan yüreğimi, soğuturdum. Soğuturdum ya, seni asla
affetmezdim. Seni asla… Bu gurbetimin sebebi, sensin!
- "Haydi kalk, bize gidiyoruz. Elke diye bir Alman arkadaşımla birlikte
kalıyorum. Yıllardır bana destek oldu o. Aramızda çıkarsız dostluk
köprüleri oluştu. Şimdi kendisi işte. Geleceğini biliyor ve mutlaka seninle
de görüşmek istiyordu baba."
- "Elke?"
- "Evet öyle. Elke."
Eve, sığınağıma geldik. Düzenli yaşamaktan hoşlanırım. Baktım, odada savruk
birkaç eşya vardı. Toparladım, yerlerine yerleştirdim.
- "Yorgunsundur. İstersen uzan baba!"
- "Yorgun değilim. Seni de özlemiştim Nuran."
- "Bilemem."
- "Neden kızım? İnsan evladını özlemez mi?"
- "Özler özlemesine de… Yüreğime doğanı, söylemekten çekinmem öteden beri.
Şimdi yine öyleyim."
- "Huy, canın özeti. Nasılsan öyle görünmen lâzım. Bu şekilde
yetiştirmiştik biz sizi."
- "Peki, öyle değil miyim?"
- "Öyle olduğun belli. Ama gözlerinde hüzünlerinin izi var. Bana öyle
geliyor ve bazı şeyleri de seninle açık açık konuşmak istiyorum. Bir kere
şunu bil kızım; ben, senin babanım."
- "Biliyorum!"
- "Bildiğin ne? Gözlerindeki hüzün izleri mi, baban oluşum mu?"
- "Her ikisi de."
- "Önce o sarışın çocuk vardı ya, bizim ordan sık sık geçerdi. Şair miydi
ne?"
- "Tanımıyorum."
- "Nuran, gözlerime bak ve doğruyu söyle. Şair burada mı?"
Demek babam, seni biliyordu. Senden haberi vardı ve gurbet akşamlarına
düşme sebebim olduğunu da biliyordu. Nedendir bilmem, ona karşı seni
savunmak istedim şimdi.
- "Hem de şair olduğunu biliyorsun ha?"
- "Elbette… Bana annen de söylemişti. Bu oğlana dikkat et demişti. Kızının
peşinde mi dolaşıyor ne?"
- "Belli, dikkat etmişsin."
- "İşyerimin önünden geçerdi zaman zaman. Üstelik komşu matbaaya da uğrardı
sık sık. Orada bir gazete çıkarıyorlardı. Üstelik o şair, güzel şeyler de
yazıyordu."
- "Yaa?"
- "Sonradan anladım, anan beni uyardıktan sonra. Meğer o güzel şeyleri sana
yazıyormuş Nuran, öyle değil mi?
- "Cevap vermesem, olur mu?"
- "Verme. Fakat ben biliyorum ve onun burada olduğunu sanıyorum. Sendeki
sevgi ne büyükmüş ki, peşine düşüp buraya gelmişsin."
- "Sandığın gibi değil baba. O sarışın çocuk, beni sarsan o sarışın çocuk,
burada yok. Ülkesinde, kim bilir hangi dağ başında çalışıyor?"
- "Demek onun için gelmedin buraya?"
- "Tastamam öyle. Ama keşke sandığın gibi olsaydı. Mutlu olurdum."
- "Peki kızım, niye düştün bu gurbet akşamlarına? Varlığımız, hepimize
yeterdi. İşte görüyorsun, ocağımızdan hepiniz uçup gittiniz, bir yabancıyla
evlendim ben. Ama bunları geç bir kalem… Asıl öğrenmek istediğimi tekrar
soruyorum. Niye düştün bu gurbet akşamlarına?"
Babama ucundan kıyısından anlatmalıydım. Hoş, hani zamandır da birisine
içimi dökmek istiyordum. Bu, babamdan başka kim olabilirdi? Ah zavallı
anacığım, şimdi sen de burada olsaydın, ne vardı sanki? Hele sen, sen
yanımda olsaydın, çağırdığımda koşup gelseydin, daha başka türlü görseydi
babam bizi. Onu hüznümle değil, cıvıl cıvıl yüreklerimizle karşılasaydık…
Olmadı, olmadı işte! O rüyâyı, bizim rüyâlarımızı yeni baştan
yaşayabilseydik birlikte, ne vardı?
Soru, kurşun gibi ağırdı. Havada kalmamalıydı.
- "Beni zorla, istemediğim biriyle evlendirmiştiniz. Unuttun mu?"
- "Zorla mı? Şimdi ilktir, senden duyuyorum bunu kızım."
- "Evet zorla!"
- "Niye baştan söylemedin bunu bana? Babandan mı çekindin?"
- "Madem şairin farkındaydınız, niye bir kerecik olsun sormadınız baba?
Üstelik cahil de değildim ben. Okutmuştunuz."
- "Bak bu dediğine kafam takıldı şimdi."
- "Takılsa da boş artık baba. Uçup giden yıllarımı geri getirebilir miyiz?"
- "Çok güç! Keşke geri getirebilsek, keşke!"
- "Önemi yok baba!"
Akşam güneşi, ufukta yaklaştıkça büyüyor. Büyüdükçe turuncunun en güzel
tonlarının birini çıkarıp, ötekisini giyiyordu. Karşı dağlarda iri, koyu
gölgeler… Güneş ışıklarını tam gören alanlarda, canım aydınlık, sımsıcak.
Gökle yerin birleşir gibi olduğu noktalarda, ince, keskin, renkli bir hat
halinde uzanan ışık şeraresi…
- "Bu kaçıncı akşamım böyle? Sensizim…"
- "Bana bir şey mi dedin kızım?"
Demedim. Diyemezdim. Beş yıldır havada kalan kim bilir kaçıncı sorulardan
biriydi bu.
Öteden beri hızlı yürümeyi severim. Nedense insan, edindiği huylarını
bırakamıyor. Huylar, kişilik aynamız sanki. Tenimize yapışmışlar, canımıza
okuyorlar belki. Bazen biz çıkışıyoruz ona; "Huyum kurusun!" diye. İçimdeki
ateşi de huy bellemişim. Bu yüzden olacak, babama da uzun dilli davrandım,
çıkıştım. Onu kırdığımı biliyorum. Ne yapıp etmeli, babamın gözlerindeki
kederi çekip almalıydım.
Yavaş yürümeye başladım. Elke'yle birlikte kaldığımız ev, oldukça
yakındaydı. Sıralısı sırasız, ilgimizi çekse de, çekmese de vitrinlere
baktık. Zaman kazanmak istiyordum, babamın gönlünü almak için. Dönüşünde
babam, yanında benim hüznümü götürmemeliydi. Kaç yıldır katlandığım bütün
hüzünlerim benimle kalmalıydı. Yüreğimde kilitli acılarımı, en yakınım bile
olsa, hiç kimseyle paylaşmamalıydım.
Sen hariç, çok kere böyle yapıyorum, biliyor musun? Geliversen şimdi,
seyrettiğim vitrin camlarından birinde, gülen gözlerini görüversem… İnan,
sana hiç acımaz, hüznümün tamamını kalbine yüklerdim.
Cadde önce alacalandı, sonra ansızın gelen ışık seline teslim oldu. İri
sesler kesildi, ara sokaklarla birlikte uzayıp giden, ya da birbiriyle
kesişen yollar, aydınlandı.
Caddeyi gören penceremizde ışık yoktu henüz. Demek ki Elke daha gelmemişti.
Saatime baktım, eli kulağında vakitlerdeydi. Durmadık, pencerenin altından
geçip gittik. Zaman kazanmak istiyordum.
- "Merhaba Nuran!"
Elke'nin sesiydi bu!
- "Nereye böyle? Yanındaki kim?"
- "Elke, bu babam. Baba, bu arkadaşım Elke!"
- "Haydi eve dönelim. Baban yorgun görünüyor. Dur bakayım. Senin de
gözlerin kızarmış. Fena bir şey mi oldu?"
- "Yok Elke, kötü bir şey yok! Köşeden bir şeyler alayım diye düşünmüştüm."
- "İstemez. Ben bugün Alman ekmeği yaptım. İşe gitmeden de ne lâzımsa
yetecek kadar bir şeyler almıştım. Şarap da var, beyaz şarap."
Ayaküstü Elke'nin dediklerini babama anlattım. Döndük, eve çıktık.
Ev dediğime bakmayın. İki genç kızın birçok ihtiyacını karşılayamayan
küçücük bir ev. Yaşamak ne kadarına elveriyorsa, o kadarını yaşadığım bu
evde, sensiz olduğum zamanlardan kalan izler var. Kaç yıldır hiç
sektirmeden, güne gün ekleyerek, değişen mevsimlere göre umutlarımı
renklendirerek, bıkıp usanmadan seni çağırdım.
Ama sen, gelmedin!
Bu eve, belki de sen yoksun diye bağlandım. Dilime düşenlerin hepsini,
yüreğime doğanların tamamını, göz yaşlarımla ıslaya ıslaya, bu evin bütün
duvarlarına işledim. Çağrılarıma karşılık vermedin, ağladım, bağırdım, kör
olmayası kaderime isyan ettim. Bu evin duvarlarında yumruklarımın,
hıçkırıklarımın, umutlarımın izleri var. Sessiz çığlıklarımı, bu küçük eve
gömdüm. Bu ev, hayatımın bir parçası olup çıktı. Vazgeçilmezlerimin
listesinde onun da adı var. Kim bilir kaç dört mevsimi, burada sensiz
yaşadım. Sensizliğimi, yüreğime gömdüm.
- "İşte geldik!" dedi Elke.
- "Elke, boşuna çeneni yorma. Babam, senin dilini bilmez. Ne dediğini de
anlamaz?"
- "Ya?"
Babamın gözlerine baktım. Aradığına kavuşmuş olmanın ışıltılarıyla
parlıyordu.
Odalar biraz dağınıktı. Elke ve ben, hemen döküntülerimizi toplamaya
giriştik. Ne de olsa babam, bu dağınıklığı görmemeliydi.
Nehri gören pencerenin önündeki koltuğu babama ayırdık. Ona banyoyu da
gösterdikten sonra, Elke'yle birlikte sofra kurmak için mutfağa geçtik.
- "Elke. Babam bu akşam geri dönecek. O senin dilini, sen de onunkini
anlamazsın. Sıkılmazsan, yemekte bizimle kal. Arada ben sana döner,
konuşmalarımızdan bir kısmını, bildiklerinin dışındakileri aktarırım."
- "Sıkılmaz mısın?"
- "Biz seninle dostuz Elke, dostuz!"
- "Arkadaş!"
- "Evet, iki candan arkadaş!"
- "Baban içer mi?"
- "Bazen…"
- "Şimdi?"
- "Bilemem."
- "İçeri git sen. Siz, bizden farklısınız. Babanla ilgilen olur mu?"
- "Yüreğimdekileri okuyorsun, Elke."
- "Evet, candan dostuz."
Beklemedim, hemen odaya geçtim. Elke'ye güvenim var. O, iyi bir sofra
donatıcısıydı. Gâvurluğunu düşünmezse babam, Elke'nin hazırladıklarını
kesinlikle beğenirdi.
Nedense babam, oturmamış, pencereden dışarı bakıyordu. Az ötede Berlin'in
can damarı Spree nehri , uzanıp gidiyor, güneşin son ışıklarıyla
cilveleşiyordu sanki. Koca nehir, oldukça sakindi. Senin sakinliğinin
boyası, nehre geçmişti sanki. Birden ikinizin ortak yanını bulmuştum işte.
Ah, ne vardı biraz delişmen olsaydın?.. Çağlasaydın, gürleseydin. Nehre
inen ışıklarda, gülümseyişlerini görüyorum. Besbelli babam da, uzun uzun
Spree'ye bakmış, gözlerini ondan ayırmamıştı. Belki de yaşadığı şehri
düşünmüş, Tabakhane Çayı'nı özlemişti. Tabakhane Çayı, Spree'nin yanında
sadece bir nokta. Spree, sanki deniz. Babamın rüyâsını bozmayayım derken,
nehrin büyüsüne ben de kapıldım. Nasıl oldu, nerden çıkıp geldin
bilemiyorum? O nehirde, sayısız yakamozların arasında, yıldız yıldız seni
görür gibi oldum. Ama gözlerini, saçının rengini unutmuş muydum ne,
gördüğümü sana benzetemiyordum. Yıllar, seni de yaşlandırmış mıydı?
- "Nuran, şehrin süsü bu nehir. Öyle değil mi?"
- "Efendim?"
- "Şehrin süsü, bu nehir değil mi, dedim?"
- "Öyle!"
Yeniden kendi gerçeğime dönüverdim.
Ne vardı sanki yanımda olsan, birlikte bu pencereden Spree'ye uzun uzun
baksaydık? Benim için yazdığın şiirlerini bana okusaydın? Nerdesin?
İçeri giren Elke, sofranın hazır olduğunu söyledi. Mutfağa geçtik.
Gözlerime inanamadım. Elke, harika bir çilingir sofrası kurmuştu.
Nedense babam, sofrada yabancılık çekiyordu. Rahat değildi. Belki de bu,
yorgun oluşundan ileri geliyordu. Ne de olsa atmış beşine merdiven
dayamıştı o. Üstelik onca yol tepip, nerden neye gelmişti? Ama neler neler
anlatmadı bana, neler istemedi benden? Ülkeme, evimize dönmemi çok
istiyordu. Yemek boyunca kaç kere ısrar etti kim bilir? Dediğim gibi, bu
konuşmalardan bazılarını Elke'ye aktarıyordum. Hayrettir, sanki Elke de,
babamla konuştuklarımızı anlıyor, kaşlarını çatıyor, kızıyor, arada
gülümsüyor, başını sallıyordu. Ben, deli divaneydim. Bütün hüzünlerimi
yüreğime gömmek istiyordum.
- "Biliyorsun," dedi babam "Ablanın çağrısı üzerine buraya geldim. Meramım,
Almanya'yı dolaşmak, Berlin'i görmek değildi. Asıl seni bulmak, seni alıp
götürmek için buradayım şimdi. Bir ayağım çukurda. Belki bir daha seni
göremem. Olsa da, onca yolu göze alıp gelemem. En iyisi, pılını pırtını
topla. Gidelim buradan."
- "Baba, bu imkânsız. Üstelik burada üniversitede öğrenciyim ben. Ülkemde
beceremediklerimi, burada başardım. Geri dönmek diyorsun. Geri dönmek,
benim için bitti artık."
- "Hadi okuduğunu anladım, başka bir sebep var mı? Sevdiğin falan?.."
- "Sevdiğim mi?" dedim, acı acı gülümsedim. "Olsa, yanımda olmaz mıydı?"
- "Orasını bilen sensin."
- "Evet baba, hâlâ yüreğimdekini silip atamadım. Hâlâ delişmen şairimi
unutamadım. Hoş, unutacağım da yok. Elimde değil, ne kadar istesem de onu
unutamıyorum. Ama görüyorsun işte, yok! Allah kahretsin."
- "Hiç mektuplaşmadınız mı?"
- "Gelir gelmez aradım. Ama bir mektubunu aldım sadece. Oysa ben, ona o
mektubu yazdığımda, gelsin istiyordum, beni bulsun istiyordum. Sen çıkıp
geldin baba, yaşına rağmen çıkıp geldin baba. O ne geldi, ne de başka bir
haber verdi. Ona çok kırgınım, öfkeliyim."
- "Dedim ya, bütün bunları bilseydim kızım, anana karşı çıkar, şairle
aranıza girmezdim. Diyenler zamanında doğruyu kestirmeden söylemişler:
Gönül ota da konar, boka da. Biz, yanılmışız."
- "Ne yazar baba? Artık çok geç biliyor musun?"
- "Neden?"
- "Kim bilir hangi dağın başında, kiminledir şimdi o?"
- "Bilemem! Ama yalnız yaşanmaz be kızım. Hayat uzun bir yol, ince, zor.
İki kapılı bir handa, misafiriz biz. Yalnızlık zordur. Gönlünün çektiğiyle
evlen, olur mu? Yaşıyorsam, sana asla gönül koymam. Gördüklerim,
duyduklarım seni özetledi bana. Ne yaparsan, doğrusunu yaparsın sen. Buna
bütün kalbimle inanıyorum ve sana güveniyorum."
- "Zamanla baba, belki… Yüreğimde kapanmaz bir yara var şimdi."
Baktım, üçümüz de ağlıyorduk. Ya sen? Kim bilir nerede, hangi türkünün
sözlerinde, eğleniyorsun? Bu kadar ruhsuz, bu kadar duygusuz olamazsın ama
nerdesin? Atmış beş yaşındaki bir babanın, üstelik hiçbir dil de bilmeden,
yurt dışına çıkıp kızını araması için gösterdiği cesaret de mi yok
yüreğinde? Geleceksen, gel artık… Dayanacak gücüm kalmadı, biliyor musun?
İki yoldan ötekini seçmek istemiyorum…
- "Sana güvenim sonsuz. Yanlarında yaşamasan bile, ara sıra ablana,
nasılsın diye telefon aç. Ben onunla konuşurum."
- "Görüyorsun baba, ben kendi düzenimi kurmuşum. Üstelik okuyorum. Küçük
bir işim de var, burada tek başıma yaşayıp okumama yetiyor. Ablamla
düşündüklerini konuşacağını biliyorum. Onlara küs müs de değilim.
Telefonlaşırım. Zaten bunu yapıyoruz."
- "Ama bir sıkıntın var gibime geliyor. Aranızda sanki bir soğukluk var.
Sebebi ne? Öğrenebilir miyim?"
- "Onda da senin hastalığının aynısı var baba. O da beni birileriyle
evlendirmek istiyor. Tek sebep bu."
- "Bunu da onunla konuşurum."
Babam, dediğini yapmıştı. Besbelli daha sonra, dönüşünde abamla konuşmuştu
ki, bir daha aramızda evlilikten hiç söz açılmadı. Üstelik diplomamı
aldığım zaman, benimle gurur duyduğunu söyleyen ilk kişi olmuştu ablam.
Fakat yüzüme baktığı zamanlarda hüzünlendiğini gözlerinden okurdum onun.
Yalnızlık çektiğimi düşünür, arada sırada yumuşak bir sesle de olsa,
evlenip bir çocuğumun olmasını istediğini söylerdi.
Yemek bitti. Babam, dönebilme telaşını yaşıyordu. Elke'den izin almayı
istesem de, o beni yalnız bırakmadı ve babamı, gecenin ortasında istasyona
kadar götürüp yolcu ettik.
Geceleyin kampana sesleri daha mı fazla duyuluyor ne, birbirini izleyen
düdük sesleri. Gelip giden kondüktörler, oflayıp poflayan lokomotifler…
Makasçıların son işaretiyle kalkıp giden trenler. Uzaklaşan trenler…
Babam da gitti! Birbirimize el salladık!
Bu, onu son görüşümdü benim.
Eve dönerken, acelemiz yoktu. Ne kadar yavaş adım atsak da, nihayet yol
bitti, kendimi odamda, tek başıma buldum yine. Gece sabaha kadar, ne tarafa
dönersem döneyim, ne kadar koyun sayarsam sayayım, acaba renkleri mor
muydu, kara mıydı diye düşünürsem düşüneyim, uyku tutmadı beni. Bütün gece
ağladım, üzüldüm ve çırpındım. Durmaksızın seni çağırdım. Ama sen yoktun,
sen yoktun Şehzade'm… Doludizgin koşan atının nal seslerini duymak için,
boşuna bekledim! Aklımı çarmıha germek istedim, beceremedim. Kendimi
yargıladım, sıkıştırdım. Belki de babam, gözümü açmıştı benim. O nereden
nereye çıkıp gelmiş, ama sen yoktun, sen yoktun Şehzade'm… İlktir
söylüyorum şimdi: O gece dualarım yavaş yavaş bedduaya dönmeye başladı.
Benim çektiklerimin aynısını çekmeliydin sen de. Bilemiyorum sana ne oldu?
Ama benim yüreğim gittikçe soğudu, soğudu.
Dolunay, yine güneşin peşinden koştu. Mevsimleri mevsimler izledi. Spree
nehri yine durgun aktı ama artık güneş ışıklarının düştüğü yakamozlarında
gülücüklerin yoktu. Unutamayacağını söylediğin gözlerimi ne kadar
kapatırsam kapatayım, uzun yıllar bir daha seni, gülümseyen gözlerini
göremedim.
Sen de yoktun bir tanem, sen de yoktun.
Üstelik beyaz atını çatlata çatlata çıkıp da gelmedin…
Şehzade'mi bekledim, sadece, tek başıma bekledim.
Beni büsbütün unuttun mu, ne?
Derken oğlum göründü kapıda. Yüzü kıpkırmızıydı ve gözlerinde meraklı
bakışlar vardı. Telaşlıydı, içeri girmek istemiyordu. Israr etmedim. Hoş,
zorlasam da pek öyle içeri gireceğe de benzemiyordu.
- "Ne var bir tanem?" dedim.
- "Sana bir şey sorabilir miyim anne? Ama mutlaka senden, doğruyu söylemeni
istiyorum. Sadece doğruyu…"
- "Şimdiye kadar doğrudan başka ne söyledim sana ki?.."
- "Biliyorum, bunu biliyorum ama, özel bir soru benimkisi…"
- "Hadi çatlatma beni. Sorunu sor."
- "Aşk ne be anne?"
Birden bire dilimin ucuna döküleni söyledim. Doğru mu ettim, bilemiyorum.
Yüreğimin sesi bana yol göstermişti. Sanki yüreğim ses kesilmiş, dile
gelmişti.
- "Tek başına yaşamaktır oğlum, yanmaktır! Ama yine de umuttan umuda
konmaktır!"
- "Anlamadım!"
- "Yaşarsan anlarsın!"
- "Kız arkadaşım bana dedi ki…"
- "Yanarsın!"
Zaman kurşun gibi ağırlaştı. Yüreğimde senli zamanlarımın yağmuru başladı
yine.
Ağlamadım desem, yalan söylemiş olurum. Boğazım düğüm düğüm oldu. Ağladım,
ağladım.
Ne olur sen ağlama bir tanem, ne olur sen ağlama!
Ağlamak, sızlamak, çırpınmak benim işim!
Beni sadece hikâyelerinde kahraman, şiirlerinde ses yaptığını düşünsem de,
"Yahu ben bu kitabı okumuştum. Şimdi yeniden hatırladım. Sonu iyi
bitmemişti deyip, kapatıp atamadım!"
Sen, hâlâ görünmedin Şehzade'm… Sen, hâlâ görünmedin!
Hangi Kafdağı'nın ardındasın kim bilir?
Nerdesin? Nerdesin?

Bir Başka Şafak

Bircan'ın doğumunda konak şenlendi, baştanbaşa ışıklarla donandı. Eşe
dosta, bütün tanıdıklara, hekiminden hâkimine, avukatından savcısına,
tacire tüccara doğum şerefine verilecek davetin haberi, ulaştırıldı.
Hazırlıklar tamamlandı.
Yalnızca doğacak çocuğu için gelenekçi kesilen, "Erkek adamın erkek oğlu
olur." diye düşünen, bundan asla taviz vermeyen, eşin, dostun yanında bu
şekilde övünen avukat Hâzım Dümenci, bir kızı olduğu kendisine bildirilince
üzülür gibi oldu, suratını astı, kaldırım dudaklarını ısırdı. İlk sarsıntı
geçince, kızı kabullendi, baba olmanın gururunu yaşadı.
- Ya! dedi. Demek, kız babası oldum, ha? Ne derler, başa gelen çekilirmiş,
katlanacağız. Hem, erkek adamın erkek damadı olurmuş. Öyle değil mi? Eşimi,
yavrumu görebilir miyim?
Telefonun öbür ucundan seslenen doktor:
- Hay hay, Hâzımcığım! Şüphen mi var? Derhal! İstediğin zaman gelip
görebilirsin. Bir terslik olursa, beni ara. Olur mu? dedi.
İşinin, kendisine tanıyacağı, ardına kadar açılacak olan faydalanma
kapılarından kolayca geçmek için, hatırlı avukat Hâzım Dümenci, hazırlandı.
Saçını, başını taradı. Paçasını düzeltti. Gevşeyen kravatının düğüm yerini
sıktı. Kendisine baştan aşağı çeki düzen verdi. Çıkarken, anasına seslendi.
- Dilârâ'mı görmeye, Bircan'ımı almaya gidiyorum. Bir diyeceğin var mı;
Büyük Hanım?
Oğlunun ve gelininin kendisini sıkan, bunaltan havasına, doğan torunu için
katlanan Sabriye Hanım:
- Her ikisinin gözlerinden benim için öp, dedi. Yalnız.
- Ne yalnızı?
- Bircan mircan diyorsun. Kızının adı olmalı, değil mi?
- Öyle! Ne var bunda?
- Bir şey yok.
- Eee?
- Bizde, doğan çocuğa, ötekiler gibi önceden hazırlanan isimler, kanmaz da.
- Konmaz… mış!
- Konmaz ya!
- Laf uzadı, Büyük hanım. Bunlar boş inançlar, safsata şeyler. Çekil de,
gideyim.
- Olur! Güle güle.
Sabriye Hanım geri durdu. Hâzım Dümenci, açılan boşluktan süzüldü. Mermer
merdivenleri üçer beşer indi. Çiçekli bahçeyi, aslanlı yolu geçti.
Arabasına atladı, gaza bastı, hızla ilerledi. Kural mural hak getire. Sanki
bütün yol, onundu.
Sabriye Hanım, bir "Ya sabır!" çekti. Abdest tazeledi. Kendi kendine, fakat
biraz seslice düşündü:
- Bizim zamanımızda, dedi, ister kız, ister erkek olsun, bütün çocuklara
isim vermenin bir adabı vardı. İsim misim önceden seçilmez. Çocuk doğar,
hoca çağrılır, bebeğin kulağına ezan-ı Muhammedî okunur, sonra ismi
konurdu. Zaman azdı, kıyamet mi yaklaştı, ne? Töreler elden gitti, gider.
Seccadesini yaydı, şükür namazına durdu. Durdu ya, düşünceler yakasını
bırakmadı. "Hiç olmazsa." diye geçirdi. "Oğlum bana sormalı, gelinim
danışmalıydı. Gönlümü almalı, konmasını istediğimiz bir isim kararlaştırmış
mıydın demeliydiler. Ah, yiğidimin arkasına kalmasaydım, ah!"
Hâzım Dümenci, önündeki dönemeci dönerken, sağ elinin ayasıyla direksiyona
hızla vurdu, bir arabayı solladı, geçti. Söylendi:
- Ah ulan, İstanbul! Bir oğlum olsaydı, görecektin şamatayı.
Hastanede gerekli kâğıtlar hazırlandı. Hâzım Dümenci, Dilârâ ve Bircan,
nice yıllarını birlikte geçirecekleri konaklarına döndüler. Daha ilk günden
Bircan'a, sütana tutuldu. Doktorunun ve Sabriye Hanım'ın itirazları bir
sonuç vermedi. Dilârâ dayattı.
- Sonra, dedi, ölçülerim bozulur, dişiliğim anlamsızlaşır, gösterişim
kaybolur.
Sabriye Hanım atıldı.
- Ya analık? Analık ne olacak? Kızına, analık yapmayacak mısın?
Dilârâ, sözün altında kalmadı.
- Aman anne! Sen, kendi işine bak. Biz, bu işi mektebinde öğrendik. Ayrıca
senin aklına ihtiyacım yok.
Hâzım Dümenci, sadece dinledi. Zaten o, her zaman öyle yapardı. Bu yüzden
kaybettiği davaların bile haddi, hesabı yoktu. Fakat ne önemi var, değil
mi? Onda bu tevazu, bu sakinlik varken, daha ne davalar alır, kaybeder,
kazanırdı.
Sonrası, gelsin paralar, çalsın sazlar, oynasın kızlar! Nasıl olsa Hâzım
Dümenci, gemisini karada da yüzdürürdü.
Davetliler, birer ikişer geldiler. Konağın ışıklı, büyük salonunu
doldurdular. Amerikan bardan dağıtılan içkilerini yudumladılar. Saza, caza
kulak kabarttılar, danstan dansa geçtiler. Sabaha kadar eğlendiler,
Bircan'ın aralarına katılmış olmasını kutladılar.
Sonra konak boşaldı. Geride bir yığın mezbele, yamulan, kırılan gümüş
çatal-bıçaklar, kristal tabaklar, yarı dolu kadehler, aslanlı yolun
sağında, solunda ezilen, çiğnenen, yaprağını, dalını budağını döken
çiçekler kaldı. Salonda ağır bir hava ve durmaksızın, soluk almamacasına
ağlayarak sabahı eden Bircan.
Ertesi gün, günün ilerleyen saatlerinde ancak uyanabilen Hâzım Dümenci,
davetin hesabını, kitabını çıkardı. Gerçi ağır bir fatura ödeyecekti ama
davet dümeniyle yeni dostlarla tanışmış, çeşitli konulardaki fikirlerini
onlara açmıştı. Hele bir konuda genç savcı yardımcısına nasıl çıkışmıştı.
Genç savcı yardımcısı da üstelemedi. Fakat lâf lâfı açınca, daldan dala
konuşmalar başlayınca, Hâzım Dümenci'ye sormadan geçemedi.
- Ya aşk? Ya sevgi? Bu konuda ne düşünüyorsunuz, üstâdım?
Hâzım Dümenci, zorlandı. Yardımına, karısı Dilârâ yetişti. Soruyu
karşıladı.
- Aşkta olsun, sevgide olsun; iki gönül bir olunca, samanlık seyran
olurmuş. Bunu herkes biliyor ve zamanımızda uyguluyor.
- Ne gibi?
- Mesela bir Fransız, bir İspanyol'u veya bir İngiliz'i sevebiliyor. Bu
konuda dil de, din de önemli değil. Tek başına gözler bile, kalpten kalbe
giden yolu bulabilirler.
Dilârâ konuştukça, başta genç savcı yardımcısı olmak üzere, bazılarının
kaşları çatıldı, bazılarının dudakları hatlaştı. Öfkenin ağır yükünü
taşıyamadıklarından mıdır, nedir, birbirinin üstüne yıkılıp, çizgileştiler.
Birçokları da, söylenenleri, yapılanları kendisine yediren, içine
sindirebilen Hâzım Dümenci'yle birlikte, gerçekten Dilârâ'yı alkışladılar,
Amerikan Koleji'nde okumuş olmanın etiketini taşıyan aklına, bilgisine,
görgüsüne ve çağdaşlığına hayran kaldılar.
Böyle bir sonuca ulaşmak, budalalara görgü dersi vermiş olmak, karısı ve
Hâzım Dümenci için, az şey midir?
Hâzım Dümenci'yi, sabrını yenemeyen Sabriye Hanım, daldığı uçsuz bucaksız
hayal dünyasından çekip aldı.
- Öldüm, bittim oğul. Hizmetçilerden geçtim, artık bana da acımıyorsun.
Bunca şamataya ne can, ne para pul dayanır. Tepin ha, tepin! Ye, iç,
zıkkımlan! Yakışığı var mı?
- Aman, Büyük Hanım! Rahat bırak beni.
- Şuna bak! Kaç zamandır, ana demeye bile dili varmıyor. Nur içinde yatsın.
Babanla ben, seni, böyle yapasın, çizgiden dışarı çıkasın diye okutmadık.
- Hay, okutmaz olaydınız!
Hâzım Dümenci, sinirlendi. Ağzından kaçırdığı son sözüyle birlikte,
kıpkırmızı kesildi. Artık ok, yaydan çıkmış, taş hedefini bulmuştu. Geri
dönemezdi. Dönmedi. Sabriye Hanım'ın gözlerinde, yol yol yaşlar. Sanki yeni
budanmış asma gibi, özsuyunu boşaltıyor. Gözyaşlarının acısını yüreğinde
duyuyor.
Hava karardı, kurşun gibi ağırlaştı. Ana ile oğlun gönlüne, bıraksalar,
ortalığı yakıp yıkacak, önüne çıkanı alıp götürecek kinlerin, öfkelerin
kara bulutları, amansız fırtınaları çöreklendi. Her ikisi, sondan
söyleyecekleri sözleri, ilkten diyebilmek için hazırlığa giriştiler.
Sustular. Etrafta, az sonra lav kusmaya başlayacak olan bir yanardağ
sessizliği vardı.
Bu sessizliği, Bircan'ın ağlaması sildi. Sütana koştu, ikinci kata, bebek
odasına çıktı. Dilârâ, bugidili saçlarıyla içeri girdi. Ağzında bir çiğnem
sakız, yanakları pudralı. Arkasında bir gölge. Manikürcü veya hizmetçi
olmalı.
Bir çiğnem sakız, balon oldu, patladı.
- Hayatım, dedi, böyle giderse, partiye geç kalacağız. Oturmuş, kumrular
gibi gevezelik edeceğine, çık yukarı, hazırlan!
Hâzım Dümenci:
- Peki! dedi.
Yukarı çıktı.
Sabriye Hanım, arkasından seslendi.
- Bak, Hâzım Beyoğlum! Şunu kafana sok. Giden yol alır, duran kalır. Hem,
darılma cahilin kötü sözüne. Bilse, iyisini söyler.
- Ne var? Ne oldu anne?
- Yok bir şey! Hadi sen de tak, takıştır. Kocanı bekletme. Varın,
gönlünüzce eğlenin.
- O ne demek, o?
- Olacağı bu! Kalbura basan, kasnağını ayağına yer.
- Maşallah anne! Ateş gibisin.
- Sen de kızım, sen de! Hadi bekletme kocanı. Var git!
Hâzım Dümenci'yle Dilârâ, iki dirhem, bir çekirdek, gittiler.
Bircan, ağlaya sızlaya, güle oynaya serpildi, konuşmaya, yürümeye başladı.
Okul çağına geldi. Özel Ana Okulu'nu bitirir bitirmez, semt ilkokuluna
verildi. Yıllar, yılları kovaladı. Özel dersler, özel öğretmenler derken,
Amerikan Koleji'ni de bitirdi.
Artık, tatlı bir kız olmuş, yeşile çalan gözleri, uzun, siyah saçları,
kalem kaşları, çağdaş giyimiyle bütün arkadaşlarını bastırmıştı. Herkesle
kolayca anlaşıp, kaynaşmasına rağmen, nedense babası ve annesiyle arası,
şekerrenkti. Onlara yaklaştıkça, berikiler, sanki ondan uzaklaşıyorlardı.
Dilârâ'nın bencilliği yüzünden de, ne bir kız, ne bir erkek kardeşe sahip
olmuştu. Yüreğinde çeşitli özlemler yanıp tutuşuyor, fakat o, aradığı
şefkati, hemen hiç kimsede bulamıyordu.
Nedense, artık iyice yaşlanan, kulakları ağır duymaya başlayan, gözlerinin
feri sönen Sabriye Hanım da, torunu Bircan'la anlaşamıyordu. Bircan, aldığı
modern terbiye gereği olacak, onun inançlarına boş veriyor, zaman zaman
küçümsüyor, sımsıkı sarıldığı yeni kelimeler sayesinde de konuşma
köprülerini havaya uçuruyordu.
Bütün bunların yanında, içinde doğup büyüdüğü güzelim konak, devri
geçtiğinden, sıcaklığını kaybetmişti. Daha çok Dilârâ'nın dürtmesiyle,
konağın yıkılması fikrine Hâzım Dümenci de katıldı. Plânlar hazırlandı.
Yıkım öncesi, kiralık bir daireye çıkıldı. Fakat Sabriye Hanım, son ana
kadar, konaktan ayrılmadı. Hem üzüldü, hem ağladı. Gelen yıkımcılara karşı
durdu, göğsünü siper etti. İşçiler, Hâzım Dümenci'ye haber verdiler, ondan
yardımını istediler. O da, araya Bircan'ı soktu.
Bircan önde, baba arkada, koşup geldiler. Bircan, işçileri yardı, öne
çıktı. Ellerini, beline koydu. Bakışlarını Sabriye Hanım'a dikti. Söylendi.
- Aşk olsun büyükanne! Nedir bu yaptığın? Ne istiyorsun?
- Doğru olanı yapıyorum.
- Neymiş o?
- Bu konağı yıktırmam.
- Neden?
- Onda, rahmetlinin göz nuru var. Onunla şurada otururduk. Sizler doğmadan,
sizi düşünürdük. Hem ben, bu konağa gelin geldim. Bunca hatırayı kor,
nereye giderim. Hadi git yavrum. Beni, kaderimle bırak, olur mu?
- Olmaz!
- Niçin?
- Niçini yok bu işin… Nazlanma lütfen! Eskiler, kibar olurdu, bilirim.
Yoksa sen, onlardan değil misin?
Sabriye Hanım irkildi. Gözlerini iri iri açtı. Ellerini iki yanına vurdu,
dövündü. Kibarlık damarı tuttu, inadı söndü.
- Araba burada mı Hâzım? dedi.
- Evet! dediler.
Ana, oğul, torun yukarı çıktılar. Ufak tefek eşyalarla birlikte aşağı
indiler, arabaya yerleştiler.
Araba, yola düştü. Konağa ilk kazma vuruldu. Binlerce hatıra, canhıraş,
sağa sola uçuştu.
Yeni evde hüzün ve neşe, birbirine karıştı. Sabriye Hanım sessizleşti.
Bircan, Amerika'da bir üniversite imtihanını kazanmış olmanın verdiği
gururla, o umuttan, bu umuda yelken açıyor. Dilârâ, yeni eşya derdinde.
Hâzım Dümenci, nedense biraz düşünceli. Biricik kızı Bircan'ı, birkaç güne
kalmaz, yola çıkacak, tek başına, bilinmez bir dünyaya uçacaktı. Kendisi,
onunla gidemezdi. Karısı, öldür Allah, gitmezdi. Hoş, Bircan akıllı, zoru
başaran, tuttuğunu koparan bir genç kızdı. Yalnız da olsa, yeni dünyaya
gider, okur, dönerdi değil mi?
Alana telefon edildi, gidiş bileti ısmarlandı. Pasaport şubesine
başvuruldu, hazırlıklar tamamlandı. Bircan'ın kazanması öne sürüldü, parti
verildi. Yenildi, içildi, eğlenildi. Bircan'ın başarısı övüldü.
Daha sonra kemerler bağlandı, uçak havalandı. Bircan'ın kulağında, Sabriye
Hanım'ın son öğüdü çınlıyor.
- "Kızım, yaban elde, eline, beline, diline sahip çık! Kendini, benliğini,
töremizi unutma. Var, güle güle git, sağlıcakla dön, e mi?"
- "Elbette, büyükanne!"
Yeni dünyada Bircan, ilk günlerin verdiği telâşı yendi. Çevresiyle çeşitli
ilişkiler kurdu. Bazı şeylere hayranlık duyarken, bazılarını ne kadar
uğraşsa da anlayamadı. Kendisine öğretilen kitaplarda yazılı bilgilerden
şüphelenmeye başladı. Herhalde kitaplar, hayatın kendisini değil, geçici
gölgesini anlatıyordu. Hürriyet Abidesi, yeni dünyanın ufuklarında
yükseliyordu ama yer yer görülen, bazen büyük tehlikeler yaratan
zenci-beyaz çatışmaları, bütün ülke insanlarını saran genel sevgisizlik,
giderek her kesimde kendisini belli eden soğukluk, arada bir parlayan kibir
ve gurur da neyin nesiydi?
Bircan, bu uygar insanları oldukları gibi kabul etmeye çalıştı. Zaman zaman
şaşırsa bile, böyle davranmaya, var gücüyle kendisini zorladı. Yarım
yamalak kültürünün verdiği yetkiye dayanarak, ülkemizin insanlarını onlara
tanıttı.
Fakat yaşadığı ilgi çekici bir olay, garibine gitti. Yeni dünyayı, her
şeyiyle geride bırakmasına yetti.
Kızlı erkekli arkadaşlar topluluğuyla birlikte, okyanus kıyılarında, kayık
sefasına çıkmışlardı. Gülüp eğleniyorlar, her dilden şarkılar söylüyorlar,
hareketleri arttıkça, kayıklarının sağından solundan atlayıp, denize
dalıyorlardı.
Üstlerine doğru, oldukça gösterişli bir motorlu kayık yanaşmaya başladı.
Hafif rüzgâr, şiddetini arttırdı. Motorludaki orta yaşlı bir bayan,
başındaki hasır şapkasını güçlükle korumaya uğraşıyordu. Nasıl oldu
bilinmez, orta yaşlı bayan, şapkasını elinden kaçırdı. Hasır şapka,
dalgalara uyarak bir o yana, bir bu yana gelip gidiyordu. Kayıktakiler için
yeni bir oyun çıkmıştı. Herkes, belki de kendisini gösterme duygusunu
bastıramadıklarından olacak, şapkaya doğru kulaç atmaya başladılar.
Yarışı, Bircan kazandı. Dalgalarla oynaşan şapkaya, herkesten önce ulaşan
Bircan, onu yakaladı, motora yaklaştı. Bu sırada dalgalar yükseldi. Bircan,
dengesini kaybetti. Elinde şapka, denizin dibine daldı. Nefesini zor tuttu.
Durumunu ayarladı, yukarı çıktı. Arkadaşları, Bircan'ı kutladılar,
bağırdılar, çağırdılar, alkışladılar.
Orta yaşlı bayan ve yanındakiler, sonucu merak ettiklerinden, motorun
hızını kestiler. Bircan, hırpalanan, gölgeliği tasından ayrılan hasır
şapkayı, orta yaşlı bayana uzattı. Hiç değilse bile, teşekkürü hak ettiğini
düşündü. Beriki tınmadı. Aldığı şapkayı, motorun uzağına doğru fırlattı.
- Yavrum, dedi, bir şapka için onca tehlikeyi göze alman gerekmezdi. Zaten
o, pek öyle değerli bir şey de değildi. Rasgele başımdan uçmasaydı, az
sonra ben, onu atacaktım.
Islak saçlarının suyunu, elleriyle bastırarak akıtan Bircan, yuttuğu
tuzları tükürdü.
- Demek atacaktınız, ha? dedi.
Döndü.
Bu dönüş, onu fazlasıyla etkiledi. Yakışıklı bir delikanlının teklifine,
hayır diyemedi. Tanışmaydı, kutlamaydı derken, zenci Teddi'ye sırılsıklam
tutuldu. Dostlukları arttı. Bir gün çizgiyi aştılar, birbirlerinin oldular.
Bircan, ailesinin kendilerine göstereceği hoşgörüden emin, Teddi'yi koluna
taktı, nikâh işlerini bitirmek için İstanbul'a getirdi. Eski konağın
yerinde biten apartmanı görünce, çarpıldı. O eski, tanıdık neşe gitmiş,
güzelim konak, kara, sıkıcı bir beton yığınına yenik düşmüştü. Bahçenin
yerinde yeller esiyor, aslanlı yol yok olmuş. Çevrede ne bir çiçek, ne bir
ağaç vardı. Bütün pencerelerde koyu, kalın perdeler. Çıkmalar, tentelerle
kapatılmış. Koca apartman, cansız bir külçe gibi yükseliyor, yükseliyor.
Evdekiler, çalan zile heyecanla koştular. Hâzım Dümenci'yle Dilârâ,
Bircan'larını bağırlarına bastılar. Fakat kara delikanlıya soğuk
davrandılar. Bircan keyifsiz! Eksikliği fark edince, yüreğindeki endişeleri
dağıtmak, biraz da babaannesine sığınmak için sordu.
- Babacığım, dedi, büyükannem görünmüyor, nerede?
Hâzım Dümenci;
- Onu, dedi, toprağa verdik.
Bircan'ın yüreği kabardı. Yeşile çalan gözlerinden, iki damla yaş süzüldü.
Teddi uzandı, onun gözyaşlarını sildi. Tuttu, yanağından öptü.
Dilârâ hırçın, baba kızgın. Kızlarına çıkıştılar:
- Ne demek oluyor bu, Bircan?
- Yakında Teddi ile evleniyorum.
Hâzım Dümenci, boş bulundu.
- Ya, öyle mi? dedi.
Dilârâ "olmaz"ı bastı.
Teddi, gördüğü heyecanı yanlış anlamış olmalı, gülüyor. Teşekkür etmek için
Hâzım Dümenci ile Dilârâ'nın ellerine sarılıyor.
Her ikisi de, sanki anlaşmış gibi, ellerini Teddi'den kaçırdılar,
sakladılar. Bu defa şaşalayan, apışıp kalan Teddi oldu. Dilârâ'yı
hafakanlar bastı, bayıldı. Hâzım Dümenci, kolonya aradı. Bircan, Teddi'yi
tuttu, balkona çıkardı. Ona, olanı, biteni anlattı. Teddi, öfke dolu. Hemen
bu evden çıkmak, başını alıp gitmek istiyordu.
Bircan, onu teselliye çalıştı.
- Üzülmene gerek yok, Ted! Bizde güzel bir söz var: Bıçak, kendi sapını
yontmaz. Şimdi kızdılar ya, aldırma! Ben, az sonra gider, konuşur, onları
yumuşatırım. Üzülme e mi?
Beriki;
- Olur! Üzülmem! dedi.
Fakat her halinden fırsat kolladığı belliydi. Düşündü. İlk tanıştıklarında
Bircan, şimdi içinde yaşadığı azabı, ne kadar özlü bir sözle Teddi'ye
söylemişti.
- "Anlayanla taş taşı, anlamayanla bal yeme."
Dilârâ ayıldı, Bircan'ı çağırdı. Ana, kız baş başa verip, konuştular.
Dilârâ, yeniden "olmaz"ı bastı. Hâzım Dümenci, Teddi'nin gidişine
aldırmadı.
Teddi, anadiliyle söylendi.
- Sizinle, dedi, bal bile olsa, yemem!
Bircan'da şafak attı. Telâştan ne yapacağını şaşırdı. Aklı başına gelince,
Teddi'nin arkasından koştu. Aradı, aradı.
Teddi, hiçbir yerde yoktu.
Teddi, çekip gitmişti.
Bircan, omuzlarında utancının ağırlığı, karnında Teddi'den bir can olduğu
halde, eve döndü. Hiç kimseyle konuşmadı. Kendisine gösterilen, balkonlu
odaya geçti. Uzun uzun düşündü, ağladı. Hesap, kitap etti. Kurtuluş için
kararını verdi. İçine doğan ani ilhâmla, balkona koştu, aşağıdaki derin
boşluğa, gözünü bile kırpmadan, öylece kendini bırakıverdi.
Apartmanda ağlayışlar, dövünmeler. Toprağa verilen telli duvaklı Bircan.
Zavallı kız! Merak ediyorum, neyin, kimin günahını yüklendin? "At
tırnaktan, insan kulaktan kapar."mış. Sen de öyle yaptın, kazancın oldu mu?
Şafaklar değiştikçe, acılar bitti!
Fakat annenle baban, hemen her gün, çekişiyorlar. Kendi ismini, kendi
kişiliğinde yaşatan Dilârâ, babana dil döküyor.
- Söyle, diyor, bir bebek istiyor musun?
Hâzım Dümenci, bu defa yeni bir oyuna düşmekten korktuğundan ve seni
unutamadığından olmalı, "hayır"ı kuvvetlice basıyor, ekliyor:
- Keşke, diyor, "Dağlar kadar kamburu olsaydı da, bizimle beraber olsaydı."
Bircan, Teddi'yle yaşasaydı, sence ne fark ederdi, söyler misin?
Bağarası, 24 Temmuz 1983

Kadersiz Başım Oy

Hani ne derler Han'ım, kara haber sınır tanımaz. Kara haber tez duyulur. Bu
defa da öyle oldu. Bütün Bursa çalkalandı. Ak saçlı analar, babalar,
bağırlarını, başlarını yoldular. Koşa badem ağızlı, kınalı parmaklı
gelinler, kızlar çok ağlayıp, yüzlerini yırtıp dövündüler. Yavru balaban
bakışlı oğlancıklar, göğsü güzel balacıklar melül, mahzun bakışıp kaldılar.
Hemen herkes bir başka yorumda bulundu. Töreyi bilen ulular ayıttılar:
- "Hele vah ki, vah, vah sizlere! Şehitlerin arkasından ağlanır olmak, nice
olur? Niçin bilmezden gelirsiniz? Şehitler ölmez, onlar diridir. Yanımızda,
yakınımızdadır. Dökülen gözyaşları, yaralarını kanatır. Bırakın ağlamayı!"
Müezzinler minarelerde salâya başladılar. Bursa göklerini yanık sesler
kapladı. Getirilen tekbirler, ciğerlere çekilen havayı ilâhîleştirdi. Bir
zaman sonra dövünmeler dindi, ağlayışlar sustu. Şehitlik mertebesine erişen
yiğitlerimiz için mevlitler okutuldu. Hemen bütün millet, gönüllü yazılmak,
kara dinli kâfirden öç almak için, şubelerin önlerini doldurmaya başladı.
Setbaşı'nda bir evde, Huriye kız bir yanda, Döne Ana bir yanda, şükür
namazına durmuşlar, biri ağası Ruşen için, biri oğulcuğu Ruşen, yerin göğün
yaratıcısı ulu Tanrı'ma dua ediyorlardı. Artık Ruşen, makamların en
yücesine ermiş, şehit ailesinin son şehidi olmuştu. Şehit babasının dileği,
ak saçlı anasının muradı da bu değil miydi? İşte görklü Tanrı'm, dualarını
kabul etmişti. Şehit karısı olan Döne Ana, şimdi de şehit anası olmuştu.
Şehit kızı olan Huriye kız da öyle. O dahi şimdi, şehit olmuş bir ağabeye
sahipti. Biliyordu ki, mahallede artık herkes onlara saygı dolu gözlerle
bakacaktı.
Namaz sonu kapılarının çalındığını duydular. Huriye kız kapıya koştu.
- "Bir dakika, şimdi açıyorum!" dedi.
Gitti, kapının sürgüsünü çekti. Karşısında genç bir subayı görünce, içine
bir şüphedir girdi. Yoksa ağabeyi şehit olmamış mıydı? Yüreğinin korkuyla
dolduğunu, göğsünün hızla inip kalktığını hissetti.
Genç subay bekletmedi:
- "Korkulacak bir şey yoktur bacım. Sorup öğrendim. Ruşen kardeşimizin evi
burasıdır dediler. Yola düştüm, varıp geldim. Size bir müjdemiz vardır!"
dedi.
Huriye kızın yüreciği ferahladı. Yol gösterip, içeri buyur etti. Döne
Ana'ya seslendi:
- "Davran anacığım, bir misafirimiz vardır."
Döne Ana çabucak selam verip, namazını bitirdi. Kapıya çıktı. Baktı gördü
ki, karşısında genç bir subay duruyor. Meraklandı:
- "Hayırdır evlat?" dedi, Ruşen'ini sordu.
Genç subay söylemiş, görelim ne demiş:
- "Hayırdır, anam! Size bir müjdemiz vardır. Oğlunuz Ruşen, şehitlik
mertebesine ermiştir. Bizim dahi muradımız odur. Başınız sağ olsun, esen
olasınız."
Döne Ana söylemiş:
- "Vatan için, bin Ruşen'im olsa, şehit olmasını dileriz. Acımız vardır.
Lakin vatan sağ olsun!"
Döne Ana'nın yüceliği, bu büyüklüğü karşısında genç subay Tarık Bey,
eridiğini hissetti. Yılların yükünü omuzlarında taşıyan bu ka-dın, ne yüce
bir Türk anasıydı, Osmanlı kadınıydı? Elle gelen düğün bayram deyip,
acısını yüreğinde gizleyerek, besbelli, ellere duyurmuyordu. Şu ananın
elini öpmek gerekir.
Tarık Bey, Döne Ana'nın ellerine vardı, alıp öptü. İzin isteyip ayrıldı.
Bir dilekleri olursa, gelip karakoldan kendilerini aramalarını söyledi.
Kalkıp yerinden doğruldu. Evden dışarı çıktı. Yol boyu, düşündü durdu. Ne
günah işlemişti ki, görklü Tanrı'm, ona şehitliği çok görmüştü? Neden o
dahi cephede değildi? Kara talihine yandı yakıldı. Utanmasa, belki de
ağlayacaktı.
- "Çıkmadık canda umut vardır." deyip sevindi. "Gün ola, harman ola.
Sabreden derviş, muradına ermiş derler. Elbet bir gün sıra, bize de gelir.
Kötü düşmana nice olduğumuzu göstermek gerekir. Görklü Tanrı'm, o günlerde
bizi unutmasın. Amin!" deyip karakola vardı.
Ruşen'in yavuklusu Emine, aydınlık günler ve dahi karanlık gecelerde hep
ağlayıp, dövünüp durdu.
- "Oy başımın tacı, bahtımın yıldızı Ruşen'im. Oy evimin direği, bey
babamın güveyi Ruşen'im. Hangi kara dinli kâfir oku sana değdi? De bana,
söyle bana. Öcünü kimsede komayıp alayım. Oy benim kadersiz başım. Murada
ermeden solan gülüm, aslan parçam, yiğidim oy! Oy Ruşen'im, oy!"
Anası duydu, işitti. Kalktı yerinden doğrulup geldi.
- "Anan sana kurban kızım. Bilirim, acın büyük. Ne çare ki, ulu Tanrı'mın
yazdığı yazı bozulmaz. Bozarsa bile, ancak O bozar. Yazın kara yazılmış
diye, bu dövünmek niye?" dediyse dahi, Emine ayıttı:
- "Ben dövünmeyeyim de kimler dövünsün? De bana anam? Ben saçımı başımı
yolmayayım da kimler yolsun? Söyle bana ana.."
Durmadı. Saçını başını yolmaya başladı. Elbiselerini parça parça etti.
Tepeden tırnağa siyahlara büründü. Oturup ağlayıp, günlerce yas etti. Ağıt
düzdü.
- "Ruşen nam yiğidimizi yitirmişiz
Gördünüz mü kardeşler?
Yavru şahanımızı düşmana kaptırmışız
Duydunuz mu kardeşler?
Acım vardır, derdim vardır inilerim
Sordunuz mu kardeşler?
Başımın tacıydı, erimdi, özümdü
Bildiniz mi kardeşler?
Sorulacak hesabımız, alınacak öcümüz vardır
Dediniz mi kardeşler?"
Nice günler geldi geçti. Zaman her şeyi unutturur oldu. Lakin Emine bacım,
Ruşen'ini unutamadı. Acıları bir türlü dinmek bilmiyor, gün geçtikçe
artıyordu. Kara geceler boyu rüyâlarını dolduran Ruşen'di. Kırk birinci gün
durup düşündü. Kalkıp yerinden doğruldu. Cepheye gidecekti.
O dahi cepheye gidecek, kara dinli kâfirden öcünü alacaktı. Karşı yatan
kara dağlar kararınca, kara gecelerin birinde, sessizce yatağından kalktı.
Kimseye bir şey sezdirmeden, evden dışarı çıktı. Emir Sultan derler ulu bir
evliyanın türbesine vardı. Kendisine güvenlik, esenlik vermesi için görklü
Tanrı'ya, adı güzel Muhammed'e dua kıldı. Gönlüne bir ferahlık doğdu.
Kendisine güven geldi. Karanlık geceye aldırmadan yola koyuldu. Mudanya
açıklarına gelindiğinde henüz şafak sökmekteydi. Oturup birazcık dinlenmek
istedi. Kızılca tan yerine uzun uzun baktı. Ağlamaktan kızarmış gözleriyle
kızıl tan arasında bir bağ aradı. Lakin düşündü ki bu bağ, saçma bir
bağdır.
Nasıl saçma bir bağ olmasın Han'ım? Kızıl tan ağarınca, ortalık aydınlanır.
Hemen her varlık, cümle yaratılmışlar mutluluğu tadarlar. Emine bacının
kanlı gözleri, derin bir yaranın, sönmemiş bir gönül bağınının ıstırabından
başka neyi anlatır?
İleriden gelen kağnı gıcırtılarına, nal seslerine kulak verdi. Kulağını
yere sürdü, kara yeri dinledi. Birtakım ayak sesleri duydu. Demek gelenler
kalabalık bir kafileydi. Cepheye gidiyor olmalıydılar. Emine bacı yalvarsa,
yakarsa, ayaklarına kapansa elbet onu dahi yanlarına alır, cepheye
götürürlerdi.
Kalkıp yerinden doğruldu. Tozu dumana katan süvarileri gördü. Karşı varıp,
önlerine çıktı.
Süvarilerden biri bağırdı:
- "Çekil yolumuzdan bre bacı! Görmez misin, acelemiz vardır? Ne istersin?"
Emine bacı, yolu tutmak, kapatmak istermiş gibi, kollarını yana açıp
ayıttı:
- "Bre kardeşler, ağalar, beyler, paşalar! Beni de yanınıza alın. Cepheye
götürün. Kara dinli kâfirden sorulacak hesabımız, alınacak öcümüz vardır."
- "Belli bacım! Bırak yolumuzu! Öcünü biz alalım!"
Beklemediler, at sürüp yola devam ettiler.
Emine bacı ilktir erkek olmadığına kızıp köpürdü. Süvarilere öfkeyle baktı.
Bir müddet arkalarından koştu. Yorulunca vazgeçti. Geriden gelecek kafileyi
beklemeye başladı. Tekrar tekrar kara yere kulak verdi.
Kağnı gıcırtılarının ve dahi ayak seslerinin gittikçe yaklaştığını duydu.
Yüreciğine tarifsiz bir sevinç doğdu. Kadınlı erkekli gelenler yaklaşınca,
kalkıp yerinden doğruldu. Sordu:
- "Nereye böyle analar, babalar, bacılar, kardeşler? Yolunuz cepheye mi?"
Gelenler ayıttılar:
- "Cephe gerisinde görev aldık. Yolumuz buraya kadar.!
- "Ya, öyle mi?" dedi Emine bacı. "Öyle mi?"
- "Karının zoruna bak. Tabii öyledir!"
- "Deli mi bu? Cephede, o cehennem yerinde ne yapacak?"
- "Aklından zoru olmalı. Daha genç de, körpe de."
Emine bacı söyledi:
- "Ne deliyim, ne aklımdan zorum var. Şahbazımı, koçlar koçumu yitirmişim.
Kara dinli kâfire kaptırmışım. Ahdimiz vardır. Öcümüzü almayı dileriz."
Bütün kafile, Emine bacının çevresine toplandılar. Sorup sorguladılar;
kimdir, kimlerdendir diye. Onlar sordu, Emine bacı cevapladı. Emine bacı
konuştukça, anlattıkça; onlar sustu. Emine bacıya hak verdiler. Lakin
yapacak bir şeyleri yoktu. Birazdan geri döneceklerdi.
Kızıl gün kararmaya, karşı yatan kara dağlar görünmez olmaya başlayınca,
kıyıya yanaşan Türk gemilerini gören Emine bacı, sahile vardı. Gelenlerle
birlikte cephane yükledi. Karanlık basıp çökünceye kadar, durmaksızın
çalıştı. Gelen gemiler işleri tamam olunca, fenerlerini yaktılar. Demir
alıp suları yarmaya başladılar. Emine bacı, gemiden gemiye koştu. Uzun bir
zaman sonra bakıp gördü. Gündüzün gelen kafile bile geri dönmüştür. Denizin
kıyısında, kara gecenin koynunda, yapayalnız bir o kalmıştır. Kara
talihine, kadersiz başına bir kere daha ağladı. Yorgunluktan ve dahi
açlıktan sızıp kalmıştı. Uykusunda, ak saçlı, nur yüzlü bir ihtiyar, evliyâ
olmalıdır, gelip onu uyandırdı. Seslendi:
- "Cepheye gitmek istemişsin. Bak, sana kırk yoldaş getirdim. Var muradını
işle!"
Kimdir, nedir derken; ortalıktan kayboldu.
Emine bacı kalkıp yerinden doğruldu. Çevresinde baştan ayağa silahlanmış,
kırk kızını, can yoldaşlarını gördü.
Sabırsızlandı. Hemen cepheye varmak diledi. O anda, kırk kız kanatlanıp,
Emine bacıyı aralarına alarak, havalandılar. Marmara denizini aştılar,
Kirte önlerine geldiler.
Kırk kızların başı ayıttı:
- "Bacımız, başımız!. Şahbaz yiğidinin şehitlik şerbetini içtiği yer,
burasıdır. Yavru şahanın burada, kara dinli kâfir erleriyle savaşmış, yüce
Tanrı'sına ulaşmıştır."
Emine bacı söylemiş:
- "Belli, bilirim!" dedi. "Biz dahi kara dinli kâfiri burada karşılamak,
öcümüzü almak isteriz. Kozumuzu burada paylaşmalıyız. Ne dersiniz?"
Kırk kızlar bir ağızdan ayıttılar:
- "Güzel olan budur!"
İçlerinden biri ileri geçti. Kopuzunu eline alıp, çalıp söyledi:
- "Yiğit bacımız, şahbaz bacımız
Yoluna kurbandır bu canımız
Alınacak öcün varsa, bizim dahi vardır
Yüreğinde acın varsa, bizim dahi vardır
Lakin gamlanma, tasalanma
Tanrı yardımcımız olsun
Yarın adın sanın duyulup anılsın
Kor ateş olup düşmana yağmaz mıyız
Yiğit beyimizin intikamını almaz mıyız?"
Sözü bu defa Emine bacı alıp söylemiş. Kırk kızlarına, can yoldaşlarına
cevap vermiş:
- "Bre kırk kızlarım, can yoldaşlarım
Yavru şahanımızın öcü alınacaktır
Gök tanık olsun, yer tanık olsun
Kelle koparılıp nam alınacaktır."
Henüz kara gece ışımadı. Lakin düşman da uyandı. Tan ağaran çağda,
gelinler, kızlar henüz kalkıp uyanınca, kara koç koyunlar, mor kuzular
melemeye başlayınca, karşı yatan kara dağlar aydınlanınca, kara dinli kâfir
topçuları ateşe başladı.
Kirte'yi savunan gazi dervişlerimiz, alp erenler, koçlarımız ve dahi
koçaklarımız "Allah, Allah!" deyip, nara attılar, yerin göğün yaratıcısı
görklü Tanrı'mdan yardım dilediler. Yerler, gökler inim inimi inledi. Ateş
tufanı altında kalan savaş meydanı, cehennem yerine döndü. Hava, genzi
yakan barut kokularıyla doldu. Kızıl güneş yükselip, zevale erişince, kara
dinli kâfirler saldırıya geçtiler. Bütün siperlerde kanlı bir boğuşmadır
başladı. Mermilerin sustuğu yerde, süngülere iş düştü. Süngülerin konuşmaz
olduğu çağda, kavi bileklere iş düştü. Kara dinli kâfir Kitre önlerine
gelip dayandı. İlk hatlarda bulunan hemen bütün gazi dervişlerimiz, alp
erenlerimiz, koçlarımız, koçaklarımız şehitlik şerbetini içip, gök çadırın
güvencesi olan görklü Tanrı'ma ulaştılar.
Emine bacı dahi savaştı. Aslanlar gibi dövüştü. Kırk kazları, can
yoldaşları da onu yalnız bırakmadılar. Onlar dahi aslanlar gibi, kaplanlar
gibi vuruştular. Kara dinli kâfirlerde öçlerini komayıp, yiğit beylerinin,
yavru şahanlarının intikamını aldılar. Birçok siperlerimiz düştü. Kara
dinli kâfir eline geçti.
Lakin Han'ım, hep biliriz. Osmanoğlu'na, şu sultan kullarına durmak olmaz.
Vatan topraklarından çekilmek de ardır. Nice nice yiğitler kalkıp
yerlerinden doğruldular. Kavil karar edip, siperlerimizi geriye almak için
Kitre önlerine geldiler. Meydan kara dinli kâfir leşleri ve dahi şehit ve
yaralılarımızla doluydu. Güç bela ilerleyip, siperlere vardılar. Kara gece
gelip çökünce bile durmadılar. Yücelerden yüce Tanrı'mın, onları bugün için
yarattığını, at saçlı analarının da bugün için doğurduğunu biliyorlardı.
Onlar dahi cepheye bugün için gelmişlerdi. Sağ ve sol kanatlarımızın
kumandanları, oturup konuştular. Kara gecede karşı hücuma geçmeyi
kararlaştırdılar.
Meydan gümbür gümbür gümbürdedi. Yedi kat gökler ve dahi kara yer bile
"Allah, Allah!" sesleriyle inledi. Hüseyin oğlu İsmail Onbaşı, ulu
Tanrı'nın bugün için yarattığı gazi derviş, kavi kolları, güçlü bilekleri
ile tamam elliye yakın kara dinli kâfiri boğazlayıp, canlarını cehenneme
gönderdi. İleri hatlarda bulunan yiğitler yiğidi Hüsnü Onbaşı, takviye
kuvvetlerimiz gelinceye kadar, kahramanca direndi. Kara dinli kâfirlere kan
kusturdu. Çoğunu analarından doğduğuna pişman etti. Öcümüzü burunlarından
fitil fitil getirdi.
Boğuşmanın en amansız, en zorlu yerinde, göğsüne değen bir mermi sonucu,
şehitlik mertebesine erişti. İbrahim oğlu Ramazan derler bir koçak vardı. O
dahi durmadı. Kara dinli kâfirin içlerine kadar ilerledi. Aslanlar gibi
dövüşüp, kaplanlar gibi vuruştu. Süngüsünü bir İngiliz domuzuna saplayıp
çıkaramayınca, bir başka İngiliz domuzunun gırtlağına sarılıp ayıttı:
- "Ya ben seni boğmaz mıyım? Ciğerini sökmez miyim? Anandan doğduğuna
pişman olmaz mısın?"
Olanca gücü ile elleri arasındaki kâfir boğazını sıktıkça sıktı, canını
cehenneme gönderdi. Bir başka kara dinli kâfir ona yetişti. Hep biliriz, bu
kara dinli kâfir köpekleri kalleş olur, kancık olur. Arkadan kıyıcı olur.
Şimdi dahi öyle yaptı. Varıp, İbrahim oğlu Ramazan'a yetişti. Sırtına
süngüsünü sapladı. İbrahim oğlu Ramazan, "Yandım, Allah!" deyip, kuşça
canını oracıkta teslim etti. Kara dinli kâfir gerilemeye, kendi
siperlerinden bile çıkıp, gerisin geriye kaçmaya başladı.
Emine bacı ve dahi kırk kızları, can yoldaşları bile durmadı. "Vurun ha!
Koman ha!" deyip, kara dinli kâfire yettikleri yerde kan kusturur oldular.
Kara dinli kâfir erlerinden çoğunu yere serdiler, harman gibi yığdılar.
Lakin Han'ım, kaderin önüne geçilmez. Geçerse bile, bir ulu Tanrı'm geçer.
Evveli, ahiri, başlangıcı, sonucu bir O bilir. Şehitlik defterini O tutar.
Belli, Emine bacının dahi yazısını o yazmıştı. Kırk kızlarının önünde, kara
dinli kâfir peşinde koşan Emine bacı da şehitlik şerbetini yudum yudum
içti. Son sözleri: "Tanrı'ma şükürler olsun. Mutluyum, mesudum." oldu.
Hemen kırk kızları, can yoldaşı dahi, birer birer şehit oldular.
Kanlı boğuşmalar kesilince, Oyhanata'm koşup geldi. Şol Emine bacı ve dahi
kırk kızlarının şehit olduğu yere vardı. Şehideler için, görklü Tanrı'ma
dua kıldı. Baktı, gördü ki, bir büyük lalenin çevresinde, kırk küçük lale
açılmıştır. İşi anlayıp, şah damarından kavradı. Yüreciği sevindi. Söyledi:
- "Bu mekân, evliyâlar yatağıdır." dedi.
Koştu, vardı. Bu destanı düzüp, gazi dervişlere, alp erenlere anlattı,
anlattı.

Son Düş

İkinci katın terasında demleniyorlardı.
Öğle vakti, hava tutuşmuş, yanıyor.
Sanki bu yangın yetmiyormuş gibi terasa önceden düşmüş gölge gide gide
kısalıyordu. Biraz sonra terasın zevki kaçacak.
Aşağıda masmavi deniz…
Ufukta nokta nokta gemiler.
İlkin şakaklarına düşen akları, saçlarının öteki taraflarında da
kınalanmaya başlayan, uzun boylu, iri yapılı, esmer tenli, yüzündeki derin
çizgileri ilk bakışta sezilen Nazım, sessizdi. Oysa arkadaşını dertleşmek
için kendisi çağırmıştı. Şimdi sessizdi. Belki de içini dökebilmiş olmanın
rahatlığını yaşıyordu. Çılgın fırtınalar dinmiş, yerini mavi ufuklara
bırakmıştı. Onun başını ağrıtan, yıllardır kanayan yüreğini sızlatan
dertleri, arkadaşına geçmişti. Bu yüzden olmalı Suat, ara sıra ellerini
birbirine kenetliyor, "ah"lar, "oflar" çekiyordu.
Suat, Nazım'ı dinledikçe, arkadaşının hayatının da yer yer kendisininkine
benzediğini keşfetti. Nazım anlattıkça geçmiş günlerinin ağırlığını yeniden
yaşar gibi oldu. Sevinse de daha çok hüzünlendi. Gözkapaklarına nice
karanlıkta kalmış resimler çöktü. Hayatının kışları ve yazlarını, ilkbahar
ile sonbaharlarını atlayıp sıralı sırasız tekrar yaşadı. Döndü, Nazım'a
baktı.
Nazım'ın gözlerinde gülümseme izleri parıldıyor. Suat alışkanlıktan olmalı,
elini arka cebine götürdü. Aradığını bulamadı.
- Ah, bir aynam olsaydı! Bir aynam olsaydı…
- Ne yapacaksın aynayı?
- Suratıma bakacaktım.
- Ne göreceğini umuyorsun?
- Umduğum yok ama sandığım var.
- Ne?
- Gözlerindeki parıltıların benzeri, benim gözlerimde de var mı?
- Ayna gerekmez.
- Neden?
- Yok.
- Yok mu?
Terasa düşen gölge, biraz daha kısaldı. Geldi, Nazım'ın kaşlarının üzerine
kondu. Nazım elleriyle kaşlarının üzerine düşen güneşi, kovalamak istedi.
Olmadı. Suat da güneşte kalmıştı.
- Her şey sırasıyla…
- Benim sıram geçti mi demek istiyorsun?
- Belki… Ama benim söylemek istediğim bu değil. Kafam kıyak,
toparlayamıyorum. Üstelik güneşte kaldık. Salona geçelim.
- Güzelim denizi dışarıda bırakıp içeriye mi kapanacağız?
- Yok, deniz orda. Yerinde duruyor.
- Peki. Nasıl istersen öyle yapalım.
Masanın üzerinde kırık derik ne varsa yanlarına aldılar, salona geçtiler.
Nazım, serinleticiyi çalıştırdı. Sıcaktan Suat'ın alnında yer yer biriken
damlacıklar, kayboldu.
İkisi de denize baktılar yeniden. Gerçektende deniz, yerinde duruyor,
mavilerinin en güzelini giyinmiş, fıkır fıkır tütüyordu.
- Demek öyle ha, Nazım? Yıllardır aynı yatağı paylaşmıyorsunuz?
- Evet, ne orada, ne burada. Yanına gitsem, yaz kış hep salonda yatıyorum.
O buraya gelse, balkondaki şezlong bana ayrılıyor.
- Aranızda başkası mı var?
- Araştırdım. Aramızda üçüncüler yok.
- Emin misin?
- Evet.
Nazım, aniden nemlenen gözlerini Suat'tan saklamak istedi. Şampanya açmak
bahanesine sığındı, mutfağa geçti. Aradığını bulmuş olmanın keyfiyle salona
döndü.
- Patlatalım mı?
- Neyin şerefine?
- Özgürlüğün…
- Anlamadım.
- Konuştukça açıldım, kendime geldim Suat. Senin dürtmelerin de önümü
görmemi sağladı. Yolumun üzerinde duran taşları kaldırıp atmalıyım artık.
- Saçmalama.
- Saçmaladığım yok.
- Pişman olacağın kararların peşine düşme.
- Biliyorsun Suat, zaman zaman sana anlattım. Bütün ömrüm pişmanlıklarla
geçti benim. Karımı okşayamadım, çocuklarımı doya doya koklayamadım.
Aramızda görünmez bir perde vardı daima. Bu perde bizi her zaman
birbirimizden öteye itiyor. Şimdi de öyle. Şükür, hiç kimseye muhtaç
değilim. Zaman zaman bunca servetin içine tüküreyim diye düşünüyorum. Keşke
evinin erkeği yoksul biri olsaydım diye hayıflanıyorum. Ama şimdi? Hepsi
geçti.
- Ölçüp tarttın mı? Yanılmayasın?
- Kalbim üşüyor, Suat. Kalbim üşüyor.
- Desene sana kalbini ısıtacak biri gerekiyor…
- Evet.
- Bulalım öyleyse…
- Biri var gibi.
- Hani aranızda üçüncüler yoktu?
- Yok.
- Peki, "Biri var gibi" ne demek?
- Onun da haberi yok daha. Derneğin tiyatro çalışmalarında bana olan
yakınlığını hissettiğim biri. Aşağı yukarı aynı yaşlardayız. Yazları buraya
geliyormuş. Yalnızmış…
- Benim tanıdıklarımdan mı?
- Evet ama kim olduğunu asla çıkaramazsın. Zaten haberi de yok. Benimkisi
bir umut… Sadece yeşereceğine aklım kesiyor. Onu görünce, heyecanlanıyor,
kalbimin ısındığını biliyorum.
- Peki, nasıl çözeceksin bu işi? Ona nasıl açılacaksın? Çocuklarının
anasına ve çocuklarına olanı biteni, olacak olanı nasıl anlatacaksın?
- Sen demez miydin her şeyin bir yolu vardır diye?
- Dostum, o sözün gelişi. İş başa düşünce, bütün kapılar adamın yüzüne
kapanır, kilitlerin tamamı paslanır.
- Deme?
- Ama öyle değil mi?
- Alaaddin'in Arap'ını unutma. En umulmadık bir zamanda, çare anahtarları
insanın avucuna düşer.
- Nazım, ben seni biliyorum. Zorlanırsın… El ağzına bakarsın.
- Bu noktadan sonra mı? Zor mor değil… Çocuklarım büyüdü, palazlandı. Kendi
yuvalarının sahibi oldular. Say ki ağzımda bir çürük diş var. Bütün iş, bu
çürük dişi çektirmeme kalıyor.
- Ben yine de, bu dediklerini ayık kafayla yeniden düşün derim. İnsan,
sonradan pişman olacağı kararların peşine düşmemeli. Hayal bile olsa
onların rüyalarını görmemeli.
- Ben hep acı rüyalar gördüm Suat. Şimdi piştim… Hayatta yapayalnızım
biliyor musun? Analarının şerrinden ya da nazından, çocuklarım bana soğuk
duruyor. Bizimki bankadaki hesabını büyütmenin peşinde sadece. Aynı zamanda
yurtdışından emekli işçiyim ben. Belki bunu bilmiyordun. İnanır mısın,
yıllardır emekli maaşımı bile kendim almıyorum. Buradaki dairelerimin ve
diğer akarlarımın bütün gelirlerini de her gelişinde kuruşu kuruşuna
hesaplayarak karıma veriyorum. Bütün bunların karşılığında da her zaman
yatağımda yalnız yatıyorum.
- Bak, bunları bilmiyordum ve keşke öğrenmeseydim de.
- Öğrendin. Seni sırdaşım saymasam, sana açılmazdım.
- Sırdaş olmak… Heybedeki turpun en büyüğünü yüklenmek demek.
- Belki… Senin "üçüncü" dediğinle aramda hiçbir şey yok. Eli, elime
değmedi. Kendisiyle ilgi olarak benim düşündüklerimin tekini bile bilmiyor.
Öğrense, belki de gülüp geçecek ya da çok kızacak.
- Son dediğin çıkarsa, ne yapacaksın? Yıkılmaz mısın?
- Bu, benim son düşüm. Neye çıkarsa çıksın, yapılması gerekeni denemek
istiyorum.
- Araya girelim, yardımcı olalım mı? Gerçi senin Arap'ın varmış ya…
- O bir latife, umut.
- Yok, son düş… Öyle dedin ya! Onlardan birini, balkondaki askıda da gördüm
ben. Uçmaya hazır uçak modelini nerden buldun da astın oraya?
- Bir milyoncularda çok var. Ordan aldım.
- Ama niçin uçak? Bunu sorabilir miyim?
- İçimde bir his var Suat. Ansızın uçup gidecek, uzayın dışına çıkacakmışım
gibi bir şey bu. Henüz adını koyamadım. Üstelik böyle bir durumdan da
korkmuyorum. Alnımın yazısı neyse, öyle olsun diye zamanın eline bıraktım
kendimi. O gördüğün model uçak, çocuk ruhumu alıp en uzaklara götürecek,
üşüyen kalbim ısınsın diye.
- Düşünüyorum.
- Neyi?
- İçki başına vurmuş olmasın?
- Vursa, dilime söz olup dökülenleri anlatamazdım sana. Üstelik ilk defa
çok ciddi olarak bütün sırlarımı da döktüm. Senin deyiminle en ağır
yüklerimi vurdum omuzlarına, artık sen taşıyasın diye.
- Taşımak istemesem, çok erkenden çeker giderdim buradan. Ama kararlısın
değil mi?
- Evet, kararlıyım.
- Son kararın mı?
- Son kararım…
- Sakıncası yoksa, benim tanıdığımı söylediğin bayana, niyetini açıklayayım
mı?
- Asla. Aramıza bir başkasının girmesini istemiyorum. Bu defa kendi işimi
kendim görmek istiyorum.
- Kurt gibi mi?
- Kurt gibi.
- Hayırlısı.
- Teşekkür ederim.
- Vakit ilerledi. Nerdeyse akşam oluyor. Mavi denize kıpkızıl yakamozlar
düşmüş. Ben gitmeliyim artık. Ama merak ediyorum; ona nasıl açılacaksın?
Sen başkalarıyla, hele bir bayanla rahat konuşamazsın ki?
- Biliyorum.
- Peki, ne yapacaksın?
- Bu akşam ona içimden geçenlerin tamamını bir mektuba dökerek tek tek
anlatacağım. Niyetimi açıklayacağım.
- Yoksa ona mektup mu atacaksın? Bu, şık olmaz.
- Hayır, atmayacağım. Çok kere beraber yürüdüğümüz koşu yolunda ona kendim
vereceğim, mutlaka okumasını ve bana düşündükten sonra karşılık vermesini
isteyeceğim. Bu akşam Ali de gelecek… Keşke sen de kalsaydın.
- Dernek başkanı Ali mi?
- Evet.
- Niçin gelecek?
- Tiyatro salonunu ayarlamak için komşu ilçeye gideceğiz birlikte. İlk
bağlantıları yaptık. Oraya gitmemiz gerekiyor. Afişlerimizi asıp hemen geri
döneceğiz.
- Neden hemen?
- Sabah, koşu yolunda pembe eşofmanlıyı bekleyeceğim.
- Günaydın demek için mi?
- Evet.
- Haydi hayırlısı…
Akşam alacasıyla birlikte Suat, kendi evinin yolunu tuttu.
Akşam güneşi, mavisini yavaş yavaş kaybeden denize düşecek gibi.
Bütün binalardaki ilk ışıklar kör kör yanmaya başladı. Deniz kokusunu emmiş
meltemler, Suat'ın saçlarında geziniyor.
- Ah, bu rüzgâr! Yüklendiğim sırları alıp götürse…
- Bana mı dedin?
Suat, bu soruyu soranı sesinden tanımıştı. Hüseyin'di bu. O da kendisi gibi
şairdi.
Hüseyin geldi, Suat'ın koluna girdi.
- Arabam burada. Seni evine bırakayım.
- Kendim giderim.
- Olur mu canım? Zaten yolum sizin oradan geçiyor. Haydi nazlanma da,
arabaya gidelim.
- Peki.
Hüseyin, Suat'ı evine bıraktı. Sabah komşu ilçede buluşmak için
sözleştiler. Orada Şairler ve Yazarlar Derneği'ne uğrayacaklar, cumartesi
günleri halka açık olarak sürdürülen şiir okuma dinletisine katılacaklardı.
Suat, kapı ziline bastı. Evine girdi. Akşamın rengi; bütün şehri denizi,
ovası ve dağıyla kuşattı.
Sabah, kızılca kıyamet bir telefon sesiyle başladı. Bir türlü susmak
bilmeyen telefon sesine hemen herkes aynı anda koştu. Herkesten önce
ahizeye uzanan Zehra'nın ilkin yüzü asıldı, kekeledi, yutkundu. Telefonun
ahizesini yanı başında bekleyen Suat'a uzattı.
- Sana.
- Hayırdır. Kötü bir olay mı var?
- Kendin bak!
- Efendim? Bir daha söyler misiniz? Dediklerinizi tam anlayamadım.
Durmayın, kâğıt kalem getirin. Ne zaman? Sabaha karşı mı? Yanında başkaları
da varmış mı? Hemen geliyorum.
Suat'ın yüzü kireç gibiydi. Oturup rahatlayacak bir yer aradı. Köşedeki
kanepeye çöktü.
- Kime ne olmuş?
- Nazım ölmüş!
- İnanamam!
- Ben de öyle ama gerçek olan bu.
- Ne zaman?
- Az önce… Üzerinde bizim telefon numaramız çıkmış. Bu yüzden bizi
aramışlar.
- Ne yapacaksın?
- Hemen gitmem gerek. Nazım'ın hiç kimsesi yok burada.
- Elini, yüzün yıka, ferahla. Kendine gel. Çantanı hazırlarım şimdi.
- Biriniz, İzmir'e bilet ayırtsın.
- O işi bana bırak baba. Nazım amca için üzüldüm.
- Hepimiz üzüldük… Ama neye yarar?
- Suat, çantan hazır.
- Geldim.
- Biletin ayrıldı baba.
- Anladım.
Suat, beklemedi. Aklında bin bir umut ağacı filizlenirken, yola çıktı.
Belki ilk anda insana bıkkınlık veren yolculuk düşüncesi, arkada bırakılan
yollara baktıkça, kendi kendine sönüyordu. Ya bir manzaraya takılıyorsunuz,
ya da yangın yerinde gördüğünüz boyası henüz capcanlı duran küllerin
arkasındaki ele kızıyorsunuz. Suat'ın kafasında alaboralar… "Neyi, nasıl
yapmalıyım?" soruları, yakasını bırakmıyor. Gözlerinin önünde sevimsiz
kareler uçuşuyor.
Sonunda yol bitti. Suat, türlü ilaç kokularının sindiği hastane
koridorlarının hangisine yöneleceğini kestiremediği için, kıpış gözlerinin
ucuyla gördüğü cep telefonunun numaralarını çevirdi. Durmadı, onu hemen
kulağına götürdü.
Oh, nihayet!.. Aradığı sıcak sese ulaşabilmenin mutluluğu gözlerine düştü.
- Üçüncü kat, giriş holünün sağındaki ilk oda mı?"
- ?
- Anladım. Görüşmek dileğiyle, hanımefendi.
Önünde aniden kapısı açılan asansörü gören Suat, sıra mıra var mı, yok mu
diye düşünmeden, içeriye daldı. Bereket kalabalık yoktu ve kendisini
ayıplayacak birileri de çıkmadı. Üç numaraya dokundu, asansör yükselmeye
başladı.
Sonra güneşi içen holü gördü, kapıya yöneldi. Kendiliğinden açılan kapıdan
geçti, sağdaki ilk odaya girdi.
Tek yataklı bu odada, doktor ya da hemşire olan sarışın, zayıf bayandan
başka kimseler yoktu. Başucu sehpasının üstünde ağzı bağlanmış bir seyahat
çantası vardı. Sanki Nazım, bu odadan hiç geçmemişti. Duvarda "öldü" notu
görülen hasta dosyası asılıydı sadece.
- Başınız sağ olsun! Hasta, yakınınız mıydı?
- Teşekkür ederim. Yakınım değildi ama arkadaşımdı.
- Cep telefonundan numaranızı bulduk. Hoş, yanında size verilmek üzere
yazdığı bir mektubu da bulduk. Mektup, çantada.
- Sonra bakarım… Şimdi ne yapmam gerekiyor, söyler misiniz?
- Ceset, morgda.
Suat, "morg" sözüyle irkildi. Bunu gözlerinden ince ince süzülen
damlacıklarla açığa vurdu.
- Affedersiniz, isminizi bağışlar mısın? Size ihtiyacım olursa, arayabilir
miyim?
- Güleser… Elbette arayabilirsiniz.
Görüşme, bitmişti.
Suat, odada yalnız kalmıştı. İlkin ne yapmalı, bütün işleri ırıp[1]ına ne
şekilde koymalıydı? Farkında olmadan çantaya uzandığını anladı. Vazgeçmek
istedi fakat aradığı o çantanın içinde olmalı diye düşündü. Fermuarı çekti,
en üstte Nazım'ın cep telefonlarını gördü. Önceden bildiği telefonu aldı,
pencere kenarına gitti. Ulaşabileceği numaraları aramaya başladı. Eşine ve
çocuklarına haber verdi, kardeşine duyurdu.
Eşi, Nazım'ın ölümüne kayıtsız kaldı. Sanki duyduğu haber, onu hiç
etkilememişti. Gelirim melirim bile demeden, telefonu kapattı. Kızı hemen
yola çıkacağını, mümkünse kendisini beklemelerini istedi. Kardeşi da akşam
orda olacağını söyledi.
Suat'ın şimdilik yapabileceği bir şey yoktu. Gelecek sabahı bekleyecekti.
Yatan hasta kabul odasına gitti. Güleser'i sordu. Olanı biteni, ona anlattı
ve Nazım'ı ancak yarın morgdan çıkarabileceklerini söyledi. Kendi çantasını
omzuna astı, Nazım'dan arda kalanı eline aldı. Kendi kendine söylendi:
- Gittin, kurtuldun! Fakat zor olanı bana bıraktın be Nazım, bana bıraktın.
Polikliniklerin olduğu alt kata indi. Tıka basa dolu olan kantine girdi.
Güç bela bir simitle çay aldı, boşalan sandalyelerden birine oturdu.
Gelecek olanları bekleyecekti. Hastane bahçesinde, bir oturağın üzerinde
sabahlayacaktı. Hoş, bir otele gitse, kendisine yer ayırtsa, öldür Allah
uyuyamazdı. Kafası allak bullaktı. Nazım'ın aniden gelen ölümü, onu
yıkmıştı. Hele kendisine verilen mektubu açıp okuyunca, omuzlarının
kendisinden istenen son görevin ağırlığıyla çöktüğünü anladı.
Bin bir sıkıntıyla dolu gece bitti, sabah güneşiyle birlikte telefonu
çaldı. Kızı hava alanındaydı, Nazım'ın kardeşi de yanındaydı.
- Size çok zahmet verdik! Birkaç dakikaya kalmaz, orada oluruz.
- Ne zahmeti? Ben insanlık görevimi yapıyorum. Üstelik babanız, benim can
dostumdu.
- Teşekkür ederiz.
Zaman, yerinde durmuyor, küheylanlarının peşinde koşturuyor.
Geldiler, morga gittiler, çıkış işlemlerini bitirdiler. Nazım son
yolculuğuna uçakla çıkacak ve köyünde toprağa verilecekti. Suatla
helalleştiler.
Dönüş yolunda Suat, bir hayalden ötekine uçtu. Kulaklarındaki sesler bir
türlü dinmedi:
- "Uçmaya hazır uçak modelini nerden buldun da astın oraya?"
- "Bir milyoncularda çok var."
- "Ama niçin uçak?"
- "İçimde bir his var Suat. Ansızın uçup gidecek, uzayın dışına
çıkacakmışım gibi bir şey bu. O gördüğün model uçak, çocuk ruhumu alıp en
uzaklara götürecek, üşüyen kalbim ısınsın diye."
Suat, birkaç gün sonra anca kendine gelebildi. Mektubu hatırladı, pembe
eşofmanlı kadını bulmalıydı. "Yarısı yaz, yarısı kış" sayılan ağustos
ayının bir sabahında, güneşin henüz doğduğu saatte Suat, sahil boyunca
uzanan koşu yoluna indi. Sabah yelinin getirdiği deniz kokusunu bol bol
ciğerlerine çekti. Aklı başına gelmiş, omuzlanıp beraberinde getirdiği
hüzünleri erimişti. Son görevini yerine getirmeli, gözü gibi sakladığı,
başkalarından sakındığı mektubu, asıl sahibine vermeliydi.
Kendisine bırakılan zarfın içinde iki mektup vardı; biri kendine yazılmış,
öteki pembe eşofmanlı kadına. Suat emanet olarak kendisine bırakılan ve
zarfının içine konan öteki mektubu, asla açmadı. İçinde ne var diye de
merak etmedi.
Sahilde tek tük, erken saatte denize girenler… Umutlarının akınına denizi
yalar gibi uçuşan martılar. Sessizlik.
Uzaktan pembe eşofmanlı kadın göründü. Her zamanki gibi koşu yolunda sabah
yürüyüşünü yapıyordu besbelli. Suat'ın başka çaresi yoktu, bekleyecekti.
Öyle yaptı, bekledi. "Ya pembe eşofmanlı kadın, beni tanımazsa?" diye
düşündü. "Ya mektubunu ona veremezsem?.." diye ekledi. "Atla deve mi
sanki?" dedi, "Ne olursa olsun, mektubu sahibine vermeliyim!"
- Günaydın efendim!
- Günaydın…
- Nasılsınız?
- İyiyim. Ya siz?
- Bildiğiniz gibi.
- Bir yaramazlık yok ya?
- Şükür! Siz sabah sporu yapmazsınız, öyle biliyorum.
- Evet.
- Şimdi niçin buradasınız?
- Sizi görmek istemiştim… Biliyorsunuz…
- Evet, her şeyi biliyorum. Ne kadar üzüldüm, bir bilseniz…
- Ben de öyle. Ama ölenle ölünmüyor, hayat devam ediyor. Nazım, size vermem
için bir mektup bırakmış bana. Onu size verebilir miyim?
- Hayır!
- Hayır mı?
- Evet! Nazım, benim son düşümdü. Yarım kalan son düşüm! Mektubu okursam,
düşümün büyüsü bozulur, biliyor musunuz? Son düşümün büyüsü bozulur. Hayır,
o mektubu istemem. Sizde kalsın.
Suat, beklediği bir sonuçla karşılaştığına sevindi. Pembe eşofmanlı kadının
arkasından koşmadı. Yüreğinde ağırlığını taşıdığı mektubu, denize attı.
Kim bilir, belki de iki insanın son düşlerini balıklar okur diye.

[1] Irbına. Yoluna, sırasına.

Bir Lira İçin

Şoför Hasan, kısa boylu, sarı saçlı, çipil gözlü birisiydi. Uzun yıllar
İstanbul'da dolmuşçuluk yaptıktan sonra, bir küçük arabaya kavuşarak
kasabamıza gelip yerleşmişti.
Bizim kasaba, bildiğiniz kasabalara pek benzemezdi. Yüksek dağların
arasındaki küçücük bir vadiye sıkışıp kalmıştı. Güneyindeki Beşkardeşler,
ya da kuzeydeki Hasan Tepesi'ne çıksanız, aşağılarda uzanan Karadeniz'i
kucaklayıvereceğinizi sanırsınız. İşte, aşağılarda, o gördüğünüz kıyıda
Cide ilçesi vardır.
Üç beş yıl önce, kasabadan ilçeye gitmek bizim için en büyük dertti. Hayli
yazışıp, Ankara'ya gidip gelmelerden sonra, ilçeye giden yolumuz yapıldı.
Yol, bizim için, bir büyük kurtuluş demekti. Artık sebepli sebepsiz
hastalanan çocuklarımız, hamile kadınlarımız ölmeyecekti. Her şeyi ateş
pahasına satın almayacaktık. Soframızda her öğün, kara pancar yemeği
olmayacaktı. Malımız, hasadımız para edecekti.
Yolun açılmasıyla birlikte, kasabaya bir canlılık geldi. Arabalar işlemeye,
yolcular ise, diledikleri yere gidip gelmeye başladılar.
Şoför Hasan, işte bu günlerde geldi kasabaya. Küçük arabasıyla hemen her
gün, herkesin derdine koşuyordu. Arabalar, birken ikilendi, üç oldu, dört
oldu. İlçede kasaba için bir durak yeri ayarlandı. Fakat o durak yerine iki
samut, bizim oranın deyişiyle, iki calay da postu attı. Şöyle böyle sekiz
on yaşlarındaydılar. Güçlüğünü bir tarafa bırakırsanız, tatlı bir oyunları
vardı. Bu oyunlarını hemen herkese oynamışlardı.
Günlerden bir gün Şoför Hasan, yolcularını ilçeye indirmiş, diğer
şoförlerin bulunduğu topluluğa doğru yönelmişti. İki calay, yoluna çıktı.
Bir takım işaretlerle dertlerini anlatmak istedilerse de, bizimki ne
dediklerini anlamadı. Yürüdü gitti. Bu sefer iki calay, şoförler
topluluğuna yaklaştı. Her şoför, ceplerinden çıkardıkları birer madenî
lirayı, calayların biraz irice olanına verdiler. Şoför Hasan, bu kurala
uymadı. Vardı, durak başındaki kahveye girip oturdu. Demli bir çay söyledi,
yorgunluğunu gidermeyi diledi.
Havada bunaltıcı bir sıcak vardı.
Dışarısı alev alev yanıyordu.
Şoför Hasan, garsonun getirip masasına bıraktığı çayı, sanki diğer kahve
müşterilerini özendirmek istercesine, gürültülü bir şekilde yudum yudum
içmeye başladı. Yorgunluğu dinmedi, bir çay daha söyledi. Bir yandan
oldukça kirlenmiş mendiliyle terini kurularken, bir yandan dışarıya
bakıyordu. Dışarıda, caddenin tam ortasında, sıcak hava titreşip,
oynaşıyor, besbelli bunaltacak adam arıyordu. Sanki caddenin ortasına
keyfince yerleşen sıcak hava değil, bir buzlu ya da buğulu bir camdı.
İkinci çayını yudumlarken, kendi kendine konuştu:
- Tuh Allah kahretsin! Nerdeyse bizim öğretmenin siparişlerini unutacaktım.
Vay gelecekti başımıza. Yanacaktı, gülüm keten helva.
Söylenerek kahveden çıktı. Eczanenin yolunu tuttu. Kasabamızın
köylüklerinden birisi, arkasından seslendi:
- Aman ha, Hasan kardaş, gözünün cücüğünü yiyeyim. Bizim iki kişilik
yerimizi ayırıver. Kaç gündür otel odalarında yatmaktan, sivrisineklerle
boğuşmaktan bıktık, usandık.
Şoför Hasan;
- Olur paşam! deyip, yürüdü.
Eczaneye varıp, siparişlerini bildirdi. Cebinden defterini çıkarıp, filân
köyden iki kişi, diye bir işaret koydu. Belli ki, bugün yolcu çok olacaktı.
Hani ne derler? Parayı veren düdüğü çalar. İşte o mesel. Kim ki gelir,
Şoför Hasan'ı görür, adını yazdırır, işte o, karanlığa kalmaz, Şenpazar'ın
yolunu bulur.
- Çıkmışken, arabaya bir bakmalı, dedi.
İçinde, yüreğinin tam orta yerinde, çöreklenmiş bir yılan gibi yatan
sıkıntıları uyanmaya başladı. Sebepsiz sıkıntılar, gönlünü bulandırmaya
başladı. Sağ gözü seğirdi. Şoför Hasan, bu durumu kötüye yordu.
Tanıdıklarıyla isteksiz isteksiz selâmlaştı. Hiç böyle olduğu yoktu. Hasta
masta mıyım diye düşündü. Elini alnına götürdü. Yok, öyle hasta masta
değildi.
- Tuh, Allah kahretsin! Gördünüz mü başıma geleni? Şapa oturduğumuzun
resmidir gayri.
Arabasının etrafında dört dönüyordu. Bütün lastikler inmişti. Lastiklerin
dördünü de tekmeledi.
- Nafile! Hepsi de patlamış bunların, dedi.
Yanında ne kriko, ne pompa vardı. Handiyse yolcular gelmeye başlardı şimdi.
Dövünmeyi bırakıp, elini çabuk tutmalı, bir pabucu iki ayağa giydirmeye
bakmalıydı. Tam durak başındaki kahveye yöneleceği sırada, ilerideki akasya
gölgeliğinde oturan calayları gördü. Yanlarına doğru yürüdü. Calaylar, o
kendilerine has seslenme ve işaretlerle konuşuyor, gülüşüyorlardı.
Birdenbire ciddileştiler. Ayak seslerinin geldiği yöne döndüler. Küçük
olanı doğrulup kaçmak istedi. Büyüğü, küçüğünün bu davranışına engel oldu.
Onu kolundan çekip, yanı başına oturttu.
Şoför Hasan;
- Bir terslik var ya, ya bende, ya bu itlerde, dedi.
Hınçla, dişlerinin arasından tükürdü. Lastikleri tamir etmek için
kullanacağı araçları bulup getirdi. Krikoyu çalıştırdı. İngiliz anahtarıyla
sağ ön tekerleğin vidalarını çıkarmaya başladı. Terden bunalıyor, açlık
beynine vuruyordu.
Yolcular, bir iki gelmeye, gidecekleri saati sormaya başlamışlardı. Şoför
Hasan, sinirli sinirli söylendi:
- İşimiz bitince, dedi.
- Olur mu? dediler yolcular. Daha bizim Şenpazar'dan öte gidecek onca
yolumuz var. Desene geceyi evimizden ırakta geçireceğiz.
- Paşa gönlünüz bilir, dedi Şoför Hasan. Bizim acelemiz olunca, sizin
işiniz bitmez. Şimdi ise, görüyorsunuz, benim işim başımdan aşkın. Evet
sizi burada bırakamam. Lâkin bu meret, kızak değil ki kayıp gitsin. Yardım
edin desem, anlamazsınız. Anlayanınız da mırın kırın eder, burun kıvırır.
Şoför Hasan bir yandan konuşuyor, bir yandan da üçüncü tekerleği söküyordu.
Alnında biriken terleri kuruladı. Bir şey hatırlamış gibiydi. Akasya
gölgeliğine baktı. İki calay, hâlâ orada oturuyor, kendisinin bütün
hareketlerini gözlüyorlardı. Onların yardımına ihtiyacı vardı. Eliyle gel
işareti yaptı. Calayların büyüğü kalkıp geldi. Ne var, ne istiyorsun
gibilerden başını salladı. Şoför Hasan, cebinden çıkardığı bir lirayı
gösterdi. Lastikleri taşımalarını istedi. Calay, olmaz anlamında direndi.
El parmaklarıyla bir iki, bir de yarım işareti verdi.
Şoför Hasan, anlamamış gibi yaptı. Çipil gözleriyle gülümsedi. Calay, iki
buçuk diye diretti. Şoför Hasan çaresiz, kabullendi.
Bu sırada dördüncü tekerlekte sökülmüş, araba takoz üstünde, askıda
kalmıştı. Levye demiri ile iç lastikleri çıkardılar. Sırtlanıp, belediye
önündeki havuz başına geldiler. Küçük calay, pompayla lastiklere hava
basıyor. Şoför Hasan ise şişirilen lastikleri havuzdaki suya daldırıp
kontrol ediyordu. Garip, çok garipti. Lastiklerin hiçbir yerinde delik, ya
da patlak matlak yoktu. Şoför Hasan kızdı, köpürdü. Belli ki bir dangalak,
kendisine iş edinmiş, lastiklerin havasını boşaltmıştı. Zaten Cide'nin
adamı öteden beri böyleydi. Olmayacak işler yapmaktan zevk alır, elin beş
koyunuyla, üç keçisini düşünmezdi. Her halde bu yüzden olsa gerek, eskiler
ne güzel söylemişler: Cide'nin ötesi deniz, berisi domuz.
Şoför Hasan, alel acele, karanlığın çökmesinden de duyduğu telâşla,
yolcularını yerlerine yerleştirmiş, kontağı açıp, gaza basmaya çalışıyordu.
Dikiz aynasından arabanın gerisini gözledi. Calayların yine sinsi sinsi
gülümsediklerini görür gibi oldu. Pirelenmişti. Arabayı duraktan çıkardı,
inip tekerleklere baktı.
- Vay anasını, dedi.
Lastikler yarı yarıya inmişti. Bu durumda yola çıkmasına imkân yoktu.
Yolculara durumu nasıl anlatacağını düşünürken, Osman Hoca'nın;
- Hemşehrim, beni de al! diyen sesini duydu.
- Bir sen eksiktin. Gel gel… Gel de, curcuna tamamlansın, dedi.
Osman Hoca, verilen karşılıktan hoşlanmadı.
- Hangi tavuğuna kış… dedik diyecekti. Diyemedi.
Akşamın bu saatinde bu calayların, yeğenlerinin işi neydi acaba burada?
Vaziyeti anlamakta gecikmedi. Belli ki, Ali ile Veli, bu iki calay çocuk,
el ele verip bir dolap çevirmişler, kabak Şoför Hasan'ın başına patlamıştı.
Osman Hoca öfkeyle calaylara çıkıştı. Bu çıkışmadan korkan calaylar, çareyi
kaçmakta buldular. Ayrı ayrı yollardan, ilçeden biraz aralı olan köylerinin
yolunu tuttular.
Hani zaman sonra;
- Kusura bakma hocam, dedi Şoför Hasan. Başıma gelen, pişmiş tavuğun başına
gelmemiştir. Yolcular sabırsız, talih kötü. Baksana, lastikler indi bile.
Ne oldu, anlayamadım. Hepsini tek tek kontrol da ettim. Çatlağı patlağı
yok. Ama lastikler iniyor işte.
- Anlamıştım zaten, dedi Osman Hoca. Sen de bizim yeğenlerin oyununa kurban
gitmişsin. Hele bir bak bakalım, sibop iğneleri yerinde duruyor mu?
- Allah kahretsin, dedi Şoför Hasan. Bak bu, hiç de aklıma gelmedi.
Az sonra, sibop iğneleri bulunmuş, yolcuların gergin sinirleri düzelmiş,
keyifleri yerine gelmişti. Osman Hoca uzun uzun calayların bütün şoförlere
neler yaptıklarını, aynı numarayı kimlere yutturmadıklarını anlattı. Bu
oyundan kurtulmanın tek çaresi, calaylara bir lira vermekten geçiyordu.
Vermeyen ne mi olurdu? Sormaya ne hacet? Onu bilen bilir.
Sözün burasında Şoför Hasan gülümsedi, olanca gücüyle gaza bastı.

