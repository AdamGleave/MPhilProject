মেঘনাদবধ কাব্য — সূচিপত্র


					মাইকেল মধুসূদন দত্ত





১৮৬১





Exported from Wikisource the 07/26/16





মঙ্গলাচরণ

প্রথম সর্গ

দ্বিতীয় সর্গ

তৃতীয় সর্গ

চতুর্থ সর্গ

পঞ্চম সর্গ

ষষ্ঠ সর্গ

সপ্তম সর্গ

অষ্টম সর্গ

নবম সর্গ





এই লেখাটি ১ জানুয়ারি ১৯২৩ সালের পূর্বে প্রকাশিত এবং বিশ্বব্যাপী পাবলিক ডোমেইনের অন্তর্ভুক্ত, কারণ উক্ত লেখকের মৃত্যুর পর কমপক্ষে ১০০ বছর অতিবাহিত হয়েছে।





বন্দনীয় শ্রীযুক্ত দিগম্বর মিত্র মহাশয়,

বন্দনীয়বরেষু।

আর্য,—আপনি শৈশবকালাবধি আমার প্রতি যেরূপ অকৃত্রিম স্নেহভাব প্রকাশ করিয়া আসিতেছেন, এবং স্বদেশীয় সাহিত্য ও শাস্ত্রের অনুশীলন বিষয়ে আমাকে যেরূপ উৎসাহ প্রদান করিয়া থাকেন, বোধ হয়, এ অভিনব কাব্যকুসুম তাহার যথোপযুক্ত উপহার নহে। তবুও আমি আপনার উদারতা ও অমায়িকতার প্রতি দৃষ্টিপাদ্য করিয়া সাহস পূর্বক ইহাকে আপনার শ্রীচরণে সমর্পণ করিতেছি। স্নেহের চক্ষে কোন বস্তুই সৌন্দর্যবিহীন দেখায় না।

যখন আমি “তিলোত্তমাসম্ভব” নামক কাব্য প্রথম প্রচার করি, তখন আমার এমন প্রত্যাশা ছিল না, যে এ অমিত্রাক্ষর ছন্দ এ দেশে ত্বরায় আদরণীয় হইয়া উঠিবেক; কিন্তু এখন সে বিষয়ে আমার আর কোন সংশয়ই নাই। এ বীজ অবসরকালেই সৎক্ষেত্রে সৎরোপিত হইয়াছে। বীরকেশরী মেঘনাদ, সুরসুন্দরী তিলোত্তমার ন্যায় পণ্ডিতমণ্ডলীর মধ্যে সমাদৃত হইলে, আমি এ পরিশ্রম সফল বোধ করিব—ইতি।



কলিকাতা দাস শ্রী মাইকেল মধুসূদন দত্তঃ

২২সে পৌষ, সন ১২৬৭ সাল





সম্মুখ সমরে পড়ি, বীর-চূড়ামণি

বীরবাহু, চলি যবে গেলা যমপুরে

অকালে, কহ, হে দেবি অমৃতভাষিণি,

কোন্ বীরবরে বরি সেনাপতি-পদে,

পাঠাইলা রণে পুনঃ রক্ষঃকুলনিধি

রাঘবারি? কি কৌশলে, রাক্ষসভরসা

ইন্দ্রজিৎ মেঘনাদে — অজেয় জগতে —

ঊর্মিলাবিলাসী নাশি, ইন্দ্রে নিঃশঙ্কিলা?

বন্দি চরণারবিন্দ, অতি মন্দমতি

(পূর্বপাঠ: বন্দি ও চরণ-অরবিন্দ, মন্দমতি)

আমি, ডাকি আবার তোমায়, শ্বেতভুজে

ভারতি! যেমতি, মাতঃ, বসিলা আসিয়া,

বাল্মীকির রসনায় (পদ্মাসনে যেন)

যবে খরতর শরে, গহন কাননে,

ক্রৌঞ্চবধূ সহ ক্রৌঞ্চে নিষাদ বিঁধিলা,

(পূর্বপাঠ: ক্রৌঞ্চসহ ক্রৌঞ্চবধূ বিঁধিলা নিষাদ,)

তেমতি দাসেরে, আসি, দয়া কর, সতি।

কে জানে মহিমা তব এ ভবমণ্ডলে?

নরাধম আছিল যে নর নরকুলে



(পূর্বপাঠ: দস্যুবৃত্তি প্রবৃত্ত পাষণ্ড নরাধম)

চৌর্যে রত, হইল সে তোমার প্রসাদে,

(পূর্বপাঠ: আছিল যে নর, এবে, তোমার প্রসাদে,)

মৃ্ত্যুঞ্জয়, যথা মৃত্যুঞ্জয় উমাপতি!

হে বরদে, তব বরে চোর রত্নাকর

কাব্যরত্নাকর কবি! তোমার পরশে,

সুচন্দন-বৃক্ষশোভা বিষবৃক্ষ ধরে!



(পূর্বপাঠ: বিষবৃক্ষ চন্দনবৃক্ষের শোভা ধরে!)

হায়, মা, এহেন পুণ্য আছে কি এ দাসে?

(পূর্বপাঠ: হায়, মা, এ হেন পুণ্য কি আছে আমার?)

কিন্তু যে গো গুণহীন সন্তানের মাঝে

(পূর্বপাঠ: কিন্তু গুণহীন যে সন্তানগণ মাঝে)

মূঢ়মতি, জননীর স্নেহ তার প্রতি

সমধিক্! ঊর তবে, ঊর, দয়াময়ি

বিশ্বরমে! গাইব, মা, বীররসে ভাসি,

মহাগীত; ঊরি, দাসে দেহ পদছায়া।

— তুমিও আইস, দেবি তুমি মধুকরী

কল্পনা! কবির চিত্ত-ফুলবন-মধু

লয়ে, রচ মধুচক্র, গৌড়জন যাহে

আনন্দে করিবে পান সুধা নিরবধি।



কনক-আসনে বসে দশানন বলী —

হেমকূট-হৈমশিরে শৃঙ্গবর যথা

তেজঃপুঞ্জ। শত শত পাত্রমিত্র আদি

সভাসদ্, নতভাবে বসে চারি দিকে।

ভূতলে অতুল সভা — স্ফটিকে গঠিত;

তাহে শোভে রত্নরাজি, মানস-সরসে

সরস কমলকুল বিকশিত যথা।

শ্বেত, রক্ত, নীল, পীত স্তম্ভ সারি সারি

ধরে উচ্চ স্বর্ণছাদ, ফণীন্দ্র যেমতি,

বিস্তারি অযুত ফণা, ধরেন আদরে

ধরারে। ঝুলিছে ঝলি ঝালরে মুকুতা,

পদ্মরাগ, মরকত, হীরা; যথা ঝোলে

(খচিত মুকুলে ফুলে) পল্লবের মালা

ব্রতালয়ে। ক্ষণপ্রভা সম মুহুঃ হাসে



(পূর্বপাঠ: স্বয়ম্বর গেহে। ক্ষণপ্রভা সম হাসে)

রতনসম্ভবা বিভা — ঝলসি নয়নে!

সুচারু চামর চারুলোচনা কিঙ্করী



(পূর্বপাঠ: ঢুলায় চামর চারুলোচনা কিঙ্করী।)

ঢুলায়; মৃণালভুজ আনন্দে আন্দোলি

(পূর্বপাঠ: ধরে ছত্র ছত্রধর, হর কোপানলে)

চন্দ্রাননা। ধরে ছত্র ছত্রধর; আহা

(পূর্বপাঠ: না পুড়ে মদন যেন দাঁড়ান সেখানে!)

হরকোপানলে কাম যেন রে না পুড়ি

(পূর্বপাঠ: এই পংক্তি নেই।)

দাঁড়ান সে সভাতলে ছত্রধর-রূপে!—

(পূর্বপাঠ: এই পংক্তি নেই।)

ফেরে দ্বারে দৌবারিক, ভীষণ মুরতি,

পাণ্ডব-শিবির দ্বারে রুদ্রেশ্বর যথা

শূলপাণি! মন্দে মন্দে বহে গন্ধবহ,

অনন্ত বসন্ত-বায়ু, রঙ্গে সঙ্গে আনি

(পূর্বপাঠ: পরিমলময় বায়ু, রঙ্গে সঙ্গে আনি)

কাকলী লহরী, মরি! মনোহর, যথা

(পূর্বপাঠ: কাকলী লহরী, আহা, মনোহর যথা)

বাঁশরীস্বরলহরী গোকুল বিপিনে!

কি ছার ইহার কাছে, হে দানবপতি

ময়, মণিময় সভা, ইন্দ্রপ্রস্থে যাহা

স্বহস্তে গড়িলা তুমি তুষিতে পৌরবে?



এহেন সভায় বসে রক্ষঃকুলপতি,

বাক্যহীন পুত্রশোকে! ঝর ঝর ঝরে

(পূর্বপাঠ: পুত্রশোকে বাক্যহীন! ঝর ঝর ঝরে)

অবিরল অশ্রুধারা — তিতিয়া বসন;

যথা তরু, তীক্ষ্ণ শর সরস শরীরে

(পূর্বপাঠ: যথা তরু, সরস শরীরে তীক্ষ্ণশর)

বাজিলে, কাঁদে নীরবে। কর জোড় করি,

দাঁড়ায় সম্মুখে ভগ্নদূত, ধূসরিত

ধূলায়, শোণিতে আর্দ্র সর্ব কলেবর।

বীরবাহু সহ যত যোধ শত শত

ভাসিল রণসাগরে, তা সবার মাঝে

একমাত্র বাঁচে বীর; যে কাল তরঙ্গ

গ্রাসিল সকলে, রক্ষা করিল রাক্ষসে—

নাম মকরাক্ষ, বলে যক্ষপতি সম।

এ দূতের মুখে শুনি সুতের নিধন,

হায়, শোকাকুল আজি রাজকুলমণি

নৈকষেয়! সভাজন দুঃখী রাজ-দুঃখে।

আঁধার জগৎ, মরি, ঘন আবরিলে

দিননাথে! কত ক্ষণে চেতন পাইয়া,

বিষাদে নিশ্বাস ছাড়ি, কহিলা রাবণ;—



“নিশার স্বপনসম তোর এ বারতা,

রে দূত! অমরবৃন্দ যার ভুজবলে

কাতর, সে ধনুর্ধরে রাঘব ভিখারী

বধিল সম্মুখ রণে? ফুলদল দিয়া,

কাটিলা কি বিধাতা শাল্মলী তরুবরে?

হা পুত্র, হা বীরবাহু, বীর-চূড়ামণি!

কি পাপে হারানু আমি তোমা হেন ধনে?

কি পাপ দেখিয়া মোর, রে দারুণ বিধি,

হরিলি এ ধন তুই? হায় রে, কেমনে

সহি এ যাতনা আমি? কে আর রাখিবে

এ বিপুল কুল-মান এ কাল সমরে!

বনের মাঝারে যথা শাখাদলে আগে

একে একে কাঠুরিয়া কাটি, অবশেষে

নাশে বৃক্ষে, হে বিধাতঃ, এ দুরন্ত রিপু

তেমতি দুর্বল, দেখ, করিছে আমারে

নিরন্তর! হব আমি নির্মূল সমূলে

(পূর্বপাঠ: নিরন্তর! সমূলে নির্মূল হব আমি)

এর শরে! তা না হলে, মরিত কি কভু

শূলী শম্ভুসম ভাই কুম্ভকর্ণ মম,

অকালে আমার দোষে? আর যোধ যত—

রাক্ষস-কুল-রক্ষণ? হায়, সূর্পণখা,

কি কুক্ষণে দেখেছিলি, তুইরে অভাগী,

কাল পঞ্চবটীবনে কালকূটে ভরা

এ ভুজগে? কি কুক্ষণে (তোর দুঃখে দুঃখী)

পাবক-শিখা-রূপিণী জানকীরে আমি

আনিনু এ হৈম গেহে? হায় ইচ্ছা করে,

ছাড়িয়া কনকলঙ্কা, নিবিড় কাননে

পশি, এ মনের জ্বালা জুড়াই বিরলে!

কুসুমদাম-সজ্জিত, দীপাবলী-তেজে

উজ্জ্বলিত নাট্যশালা সম রে আছিল

এ মোর সুন্দরী পুরী! কিন্তু একে একে

শুখাইছে ফুল এবে, নিবিছে দেউটি;

নীরব রবাব, বীণা, মুরজ, মুরলী;

তবে কেন আর আমি থাকি রে এখানে?

কার রে বাসনা বাস করিতে আঁধারে?”



এইরূপে বিলাপিলা আক্ষেপে রাক্ষস–

কুলপতি রাবণ; হায় রে মরি, যথা

হস্তিনায় অন্ধরাজ, সঞ্জয়ের মুখে

শুনি, ভীমবাহু ভীমসেনের প্রহারে

(পূর্বপাঠ: শুনি, গদাধর ভীমসেন-গদাঘাতে)

হত যত প্রিয়পুত্র কুরুক্ষেত্র-রণে!



তবে মন্ত্রী সারণ (সচিবশ্রেষ্ঠ বুধঃ)

কৃতাঞ্জলিপুটে উঠি কহিতে লাগিলা

নতভাবে; — “হে রাজন্, ভুবন বিখ্যাত,

রাক্ষসকুলশেখর, ক্ষম এ দাসেরে!

হেন সাধ্য কার আছে বুঝায় তোমারে

(পূর্বপাঠ: তোমারে বুঝায় হেন সাধ্য কার আছে)

এ জগতে? ভাবি, প্রভু, দেখ কিন্তু মনে;—

(পূর্বপাঠ: এ জগতে? ভাবি, প্রভু, দেখ মনে মনে,—)

অভ্রভেদী চূড়া যদি যায় গুঁড়া হয়ে

বজ্রাঘাতে, কভু নহে ভূধর অধীর

সে পীড়নে। বিশেষতঃ এ ভবমণ্ডল

মায়াময়, বৃথা এর দুঃখ সুখ যত।

মোহের ছলনে ভুলে অজ্ঞান যে জন।”



উত্তর করিলা তবে লঙ্কা-অধিপতি;—

“যা কহিলে সত্য, ওহে অমাত্য-প্রধান

সারণ! জানি হে আমি, এ ভব-মণ্ডল

মায়াময়, বৃথা এর দুঃখ সুখ যত।

কিন্তু জেনে শুনে তবু কাঁদে এ পরাণ

অবোধ। হৃদয়-বৃন্তে ফুটে যে কুসুম,

তাহারে ছিঁড়িলে কাল, বিকল হৃদয়

ডোবে শোক-সাগরে, মৃণাল যথা জলে,

যবে কুবলয়ধন লয় কেহ হরি।”



এতেক কহিয়া রাজা, দূত পানে চাহি,

আদেশিলা,— “কহ, দূত, কেমনে পড়িল

সমরে অমর-ত্রাস বীরবাহু বলী?”



প্রণমি রাজেন্দ্রপদে, করযুগ জুড়ি,

আরম্ভিলা ভগ্নদূত;— “হায়, লঙ্কাপতি,

কেমনে কহিব আমি অপূর্ব কাহিনী?

কেমনে বর্ণিব বীরবাহুর বীরতা?—

মদকল করী যথা পশে নলবনে,

পশিলা বীরকুঞ্জর অরিদল মাঝে

ধনুর্ধর। এখনও কাঁপে হিয়া মম

থরথরি, স্মরিলে সে ভৈরব হুঙ্কারে!

শুনেছি, রাক্ষসপতি, মেঘের গর্জনে;

সিংহনাদে; জলধির কল্লোলে; দেখেছি

দ্রুত ইরম্মদে, দেব, ছুটিতে পবন–

পথে; কিন্তু কভু নাহি শুনি ত্রিভুবনে,

এহেন ঘোর ঘর্ঘর কোদণ্ড-টঙ্কারে!

কভু নাহি দেখি শর হেন ভয়ঙ্কর!—



পশিলা বীরেন্দ্রবৃন্দ বীরবাহু সহ

রণে, যূথনাথ সহ গজযূথ যথা।

ঘন ঘনাকারে ধূলা উঠিল আকাশে,—

মেঘদল আসি যেন আবরিলা রুষি

গগনে; বিদ্যুৎঝলা-সম চকমকি

উড়িল কলম্বকুল অম্বর প্রদেশে

শনশনে!— ধন্য শিক্ষা বীর বীরবাহু!

কত যে মরিল অরি, কে পারে গণিতে?



এইরূপে শত্রুমাঝে যুঝিলা স্বদলে

পুত্র তব, হে রাজন্! কত ক্ষণ পরে,

প্রবেশিলা, যুদ্ধে আসি নরেন্দ্র রাঘব।

কনক-মুকুট শিরে, করে ভীম ধনুঃ,

বাসবের চাপ যথা বিবিধ রতনে

খচিত,”— এতেক কহি, নীরবে কাঁদিল

ভগ্নদূত, কাঁদে যথা বিলাপী, স্মরিয়া

পূর্বদুঃখ! সভাজন কাঁদিলা নীরবে।



অশ্রুময়-আঁখি পুনঃ কহিলা রাবণ,

মন্দোদরীমনোহর;— “কহ, রে সন্দেশ–

বহ, কহ, শুনি আমি, কেমনে নাশিলা

দশাননাত্মজ শূরে দশরথাত্মজ?”

“কেমনে, হে মহীপতি,” পুনঃ আরম্ভিল

ভগ্নদূত, “কেমনে, হে রক্ষঃকুলনিধি,

কহিব সে কথা আমি, শুনিবে বা তুমি?

অগ্নিময় চক্ষুঃ যথা হর্যক্ষ, সরোষে

কড়মড়ি ভীম দন্ত, পড়ে লম্ফ দিয়া

বৃষস্কন্ধে, রামচন্দ্র আক্রমিলা রণে

কুমারে! চৌদিকে এবে সমর-তরঙ্গ

উথলিল, সিন্ধু যথা দ্বন্দ্বি বায়ু সহ

নির্ঘোষে! ভাতিল অসি অগ্নিশিখাসম

ধূমপুঞ্জসম চর্মাবলীর মাঝারে

অযুত! নাদিল কম্বু অম্বুরাশি-রবে!—

আর কি কহিব, দেব? পূর্বজন্মদোষে,

একাকী বাঁচিনু আমি! হায় রে বিধাতঃ,

কি পাপে এ তাপ আজি দিলি তুই মোরে?

কেন না শুইনু আমি শরশয্যোপরি,

হৈমলঙ্কা-অলঙ্কার বীরবাহু সহ

রণভূমে? কিন্তু নহি নিজ দোষে দোষী।

ক্ষত বক্ষঃস্থল মম, দেখ, নৃপমণি,

রিপু-প্রহরণে; পৃষ্ঠে নাহি অস্ত্রলেখা।”

এতেক কহিয়া স্তব্ধ হইল রাক্ষস

মনস্তাপে। লঙ্কাপতি হরষে বিষাদে

কহিলা; “সাবাসি, দূত! তোর কথা শুনি,

কোন্ বীর-হিয়া নাহি চাহে রে পশিতে

সংগ্রামে? ডমরুধ্বনি শুনি কাল ফণী

কভু কি অলসভাবে নিবাসে বিবরে?

ধন্য লঙ্কা, বীরপুত্রধারী! চল, সবে,—

চল যাই, দেখি, ওহে সভাসদ-জন,

কেমনে পড়েছে রণে বীর-চূড়ামণি

বীরবাহু; চল, দেখি জুড়াই নয়নে।”



উঠিলা রাক্ষসপতি প্রাসাদ-শিখরে,

কনক-উদয়াচলে দিনমণি যেন

অংশুমালী। চারিদিকে শোভিল কাঞ্চন-

সৌধ-কিরীটিনী লঙ্কা— মনোহরা পুরী!

হেমহর্ম্য সারি সারি পুষ্পবন মাঝে;

কমল-আলয় সরঃ; উৎস রজঃ-ছটা;

তরুরাজি; ফুলকুল— চক্ষু-বিনোদন,

যুবতীযৌবন যথা; হীরাচূড়াশিরঃ

দেবগৃহ; নানা রাগে রঞ্জিত বিপণি,

বিবিধ রতনপূর্ণ; এ জগৎ যেন

আনিয়া বিবিধ ধন, পূজার বিধানে,

রেখেছে, রে চারুলঙ্কে, তোর পদতলে,

জগত-বাসনা তুই, সুখের সদন।



দেখিলা রাক্ষসেশ্বর উন্নত প্রাচীর—

অটল অচল যথা; তাহার উপরে,

বীরমদে মত্ত, ফেরে অস্ত্রীদল, যথা

শৃঙ্গধরোপরি সিংহ। চারি সিংহদ্বার

(রুদ্ধ এবে) হেরিলা বৈদেহীহর; তথা

জাগে রথ, রথী, গজ, অশ্ব, পদাতিক

অগণ্য। দেখিলা রাজা নগর বাহিরে,

রিপুবৃন্দ, বালিবৃন্দ সিন্ধুতীরে যথা,

নক্ষত্র-মণ্ডল কিম্বা আকাশ-মণ্ডলে।

থানা দিয়া পূর্ব দ্বারে, দুর্বার সংগ্রামে,

বসিয়াছে বীর নীল; দক্ষিণ দুয়ারে

অঙ্গদ, করভসম নব বলে বলী;

কিংবা বিষধর, যবে বিচিত্র কঞ্চুক-

ভূষিত, হিমান্তে অহি ভ্রমে, ঊর্ধ্ব ফণা—

ত্রিশূলসদৃশ জিহ্বা লুলি অবলেপে!

উত্তর দুয়ারে রাজা সুগ্রীব আপনি

বীরসিংহ। দাশরথি পশ্চিম দুয়ারে—

হায় রে বিষণ্ণ এবে জানকী-বিহনে,

কৌমুদী-বিহনে যথা কুমুদরঞ্জন

শশাঙ্ক! লক্ষ্মণ সঙ্ঘে, বায়ুপুত্র হনু,

মিত্রবর বিভীষণ। এত প্রসরণে,

বেড়িয়াছে বৈরিদল স্বর্ণ-লঙ্কাপুরী,

গহন কাননে যথা ব্যাধ-দল মিলি,

বেড়ে জালে সাবধানে কেশরিকামিনী,—

নয়ন–রমণী রূপে, পরাক্রমে ভীমা

ভীমাসমা! অদূরে হেরিলা রক্ষঃপতি

রণক্ষেত্র। শিবাকুল, গৃধিনী, শকুনি,

কুক্কুর, পিশাচদল ফেরে কোলাহলে।

কেহ উড়ে; কেহ বসে; কেহ বা বিবাদে;

পাকসাট মারি কেহ খেদাইছে দূরে

সমলোভী জীবে; কেহ, গরজি উল্লাসে,

নাশে ক্ষুধা-অগ্নি; কেহ শোষে রক্তস্রোতে!

পড়েছে কুঞ্জরপুঞ্জ ভীষণ-আকৃতি;

ঝড়গতি ঘোড়া, হায়, গতিহীন এবে!

চূর্ণ রথ অগণ্য, নিষাদী, সাদী, শূলী,

রথী, পদাতিক পড়ি যায় গড়াগড়ি

একত্রে! শোভিছে বর্ম, চর্ম, অসি, ধনুঃ,

ভিন্দিপাল, তূণ, শর, মুদ্গর, পরশু,

স্থানে স্থানে; মণিময় কিরীট, শীর্ষক,

আর বীর-আভরণ, মহাতেজস্কর।

পড়িয়াছে যন্ত্রীদল যন্ত্রদল মাঝে।

হৈমধ্বজ দণ্ড হাতে, যম-দণ্ডাঘাতে,

পড়িয়াছে ধ্বজবহ। হায় রে, যেমতি

স্বর্ণ-চূড় শস্য ক্ষত কৃষিদলবলে,

পড়ে ক্ষেত্রে, পড়িয়াছে রাক্ষসনিকর,

রবিকুলরবি শূর রাঘবের শরে!

পড়িয়াছে বীরবাহু— বীর-চূড়ামণি,

চাপি রিপুচয় বলী, পড়েছিল যথা

হিড়িম্বার স্নেহনীড়ে পালিত গরুড়

ঘটোৎকচ, যবে কর্ণ, কালপৃষ্ঠধারী,

এড়িলা একাঘ্নী বাণ রক্ষিতে কৌরবে।



মহাশোকে শোকাকুল কহিলা রাবণ;—

“যে শয্যায় আজি তুমি শুয়েছ, কুমার

প্রিয়তম, বীরকুলসাধ এ শয়নে

সদা! রিপুদলবলে দলিয়া সমরে,

জন্মভূমি-রক্ষাহেতু কে ডরে মরিতে?

যে ডরে, ভীরু সে মূঢ়; শত ধিক্ তারে!

তবু, বৎস, যে হৃদয়, মুগ্ধ মোহমদে

কোমল সে ফুলসম। এ বজ্র-আঘাতে,

কত যে কাতর সে, তা জানেন সে জন,

অন্তর্যামী যিনি; আমি কহিতে অক্ষম।

হে বিধি, এ ভবভূমি তব লীলাস্থলী;—

পরের যাতনা কিন্তু দেখি কি হে তুমি

হও সুখী? পিতা সদা পুত্রদুঃখে দুঃখী—

তুমি হে জগত-পিতা, এ কি রীতি তব?

হা পুত্র! হা বীরবাহু! বীরেন্দ্র-কেশরী!

কেমনে ধরিব প্রাণ তোমার বিহনে?”



এইরূপে আক্ষেপিয়া রাক্ষস-ঈশ্বর

রাবণ, ফিরায়ে আঁখি, দেখিলেন দূরে

সাগর-মকরালয়। মেঘশ্রেণী যেন

অচল, ভাসিছে জলে শিলাকুল, বাঁধা

দৃঢ় বাঁধে; দুই পাশে তরঙ্গ-নিচয়,

ফেনাময়, ফণাময় যথা ফণিবর,

উথলিছে নিরন্তর গম্ভীর নির্ঘোষে।

অপূর্ব-বন্ধন সেতু; রাজপথ-সম

প্রশস্ত; বহিছে জনস্রোতঃ কলরবে,

স্রোতঃ-পথে জল যথা বরিষার কালে।



অভিমানে মহামানী বীরকুলর্ষভ

রাবণ, কহিলা বলী সিন্ধু পানে চাহি;—

“কি সুন্দর মালা আজি পরিয়াছ গলে,

প্রচেতঃ! হা ধিক্, ওহে জলদলপতি!

এই কি সাজে তোমারে, অলঙ্ঘ্য, অজেয়

তুমি? হায়, এই কি হে তোমার ভূষণ,

রত্নাকর? কোন্ গুণে, কহ, দেব, শুনি,

কোন গুণে দাশরথি কিনেছে তোমারে?

প্রভঞ্জনবৈরী তুমি; প্রভঞ্জন-সম

ভীম পরাক্রমে! কহ, এ নিগড় তবে

পর তুমি কোন্ পাপে? অধম ভালুকে

শৃঙ্খলিয়া যাদুকর, খেলে তারে লয়ে;

কেশরীর রাজপদ কার সাধ্য বাঁধে

বীতংসে? এই যে লঙ্কা, হৈমবতী পুরী,

শোভে তব বক্ষস্থলে, হে নীলাম্বুস্বামি,

কৌস্তুভ-রতন যথা মাধবের বুকে,

কেন হে নির্দয় এবে তুমি এর প্রতি?

উঠ, বলি; বীরবলে এ জাঙাল ভাঙি,

দূর কর অপবাদ; জুড়াও এ জ্বালা,

ডুবায়ে অতল জলে এ প্রবল রিপু।

রেখো না গো তব ভালে এ কলঙ্ক-রেখা,

হে বারীন্দ্র, তব পদে এ মম মিনতি।”



এতেক কহিয়া রাজরাজেন্দ্র রাবণ,

আসিয়া বসিলা পুনঃ কনক-আসনে

সভাতলে; শোকে মগ্ন বসিলা নীরবে

মহামতি; পাত্র, মিত্র, সভাসদ-আদি

বসিলা চৌদিকে, আহা, নীরব বিষাদে!

হেন কালে চারিদিকে সহসা ভাসিল

রোদন-নিনাদ মৃদু; তা সহ মিশিয়া

ভাসিল নূপুরধ্বনি, কিঙ্কিণীর বোল

ঘোর রোলে। হেমাঙ্গী সঙ্গিনীদল-সাথে

প্রবেশিলা সভাতলে চিত্রাঙ্গদা দেবী।

আলু থালু, হায়, এবে কবরীবন্ধন!

আভরণহীন দেহ, হিমানীতে যথা

কুসুমরতন-হীন বনসুশোভিনী

লতা! অশ্রুময় আঁখি, নিশার শিশির-

পূর্ণ পদ্মপর্ণ যেন! বীরবাহু-শোকে

বিবশা রাজমহিষী, বিহঙ্গিনী যথা,

যবে গ্রাসে কাল ফণী কুলায়ে পশিয়া

শাবকে। শোকের ঝড় বহিল সভাতে!

সুর-সুন্দরীর রূপে শোভিল চৌদিকে

বামাকুল; মুক্তকেশ মেঘমালা, ঘন

নিশ্বাস প্রলয়-বায়ু; অশ্রুবারি-ধারা

আসার; জীমূত-মন্দ্র হাহাকার রব!

চমকিলা লঙ্কাপতি কনক-আসনে।

ফেলিল চামর দূরে তিতি নেত্রনীরে

কিঙ্করী; কাঁদিল ফেলি ছত্র ছত্রধর;

ক্ষোভে, রোষে, দৌবারিক নিষ্কোষিলা অসি

ভীমরূপী; পাত্র, মিত্র, সভাসদ যত,

অধীর, কাঁদিলা সবে ঘোর কোলাহলে।



কত ক্ষণে মৃদুস্বরে কহিলা মহিষী

চিত্রাঙ্গদা, চাহি সতী রাবণের পানে;—

“একটি রতন মোরে দিয়েছিলে বিধি

কৃপাময়; দীন আমি থুয়েছিনু তারে

রক্ষাহেতু তব কাছে, রক্ষঃকুল-মণি,

তরুর কোটরে রাখে শাবকে যেমতি

পাখী। কহ, কোথা তুমি রেখেছ তাহারে,

লঙ্কানাথ? কোথা মম অমূল্য রতন?

দরিদ্র-ধন-রক্ষণ রাজধর্ম; তুমি

রাজকুলেশ্বর; কহ, কেমনে রেখেছ,

কাঙ্গালিনী আমি, রাজা, আমার সে ধনে?”



উত্তর করিলা তবে দশানন বলী;—

“এ বৃথা গঞ্জনা, প্রিয়ে, কেন দেহ মোরে!

গ্রহদোষে দোষী জনে কে নিন্দে, সুন্দরি?

হায়, বিধিবশে, দেবি, সহি এ যাতনা

আমি! বীরপুত্রধাত্রী এ কনকপুরী,

দেখ, বীরশূন্য এবে; নিদাঘে যেমতি

ফুলশূন্য বনস্থলী, জলশূন্য নদী!

বরজে সজারু পশি বারুইর যথা

ছিন্ন ভিন্ন করে তারে, দশরথাত্মজ

মজাইছে লঙ্কা মোর! আপনি জলধি

পরেন শৃঙ্খল পায়ে তার অনুরোধে!

এক পুত্রশোকে তুমি আকুলা, ললনে,

শত পুত্রশোকে বুক আমার ফাটিছে

দিবা নিশি! হায়, দেবি, যথা বনে বায়ু

প্রবল, শিমুলশিম্বী ফুটাইলে বলে,

উড়ি যায় তূলারাশি, এ বিপুল-কুল-

শেখর রাক্ষস যত পড়িছে তেমতি

এ কাল সমরে। বিধি প্রসারিছে বাহু

বিনাশিতে লঙ্কা মম, কহিনু তোমারে।”



নীরবিলা রক্ষোনাথ; শোকে অধোমুখে

বিধুমুখী চিত্রাঙ্গদা, গন্ধর্বনন্দিনী,

কাঁদিলা, — বিহ্বলা, আহা, স্মরি পুত্রবরে।

কহিতে লাগিলা পুনঃ দাশরথি-অরি;—

“এ বিলাপ কভু, দেবি, সাজে কি তোমারে?

দেশবৈরী নাশি রণে পুত্রবর তব

গেছে চলি স্বর্গপুরে; বীরমাতা তুমি;

বীরকর্মে হত পুত্র-হেতু কি উচিত

ক্রন্দন? এ বংশ মম উজ্জ্বল হে আজি

তব পুত্রপরাক্রমে; তবে কেন তুমি

কাঁদ, ইন্দুনিভাননে, তিত অশ্রুনীরে?”



উত্তর করিলা তবে চারুনেত্রা দেবী

চিত্রাঙ্গদা;— “দেশবৈরী নাশে যে সমরে,

শুভক্ষণে জন্ম তার; ধন্য বলে মানি

হেন বীরপ্রসূনের প্রসূ ভাগ্যবতী।

কিন্তু ভেবে দেখ, নাথ, কোথা লঙ্কা তব;

কোথা সে অযোধ্যাপুরী? কিসের কারণে,

কোন্ লোভে, কহ, রাজা, এসেছে এ দেশে

রাঘব? এ স্বর্ণ-লঙ্কা দেবেন্দ্রবাঞ্ছিত,

অতুল ভবমণ্ডলে; ইহার চৌদিকে

রজত-প্রাচীর-সম শোভেন জলধি।

শুনেছি সরযূতীরে বসতি তাহার—

ক্ষুদ্র নর। তব হৈমসিংহাসন-আশে

যুঝিছে কি দাশরথি? বামন হইয়া

কে চাহে ধরিতে চাঁদে? তবে দেশরিপু

কেন তারে বল, বলি? কাকোদর সদা

নম্রশিরঃ; কিন্তু তারে প্রহারয়ে যদি

কেহ ঊর্ধ্ব-ফণা ফণী দংশে প্রহারকে।

কে, কহ, এ কাল-অগ্নি জ্বালিয়াছে আজি

লঙ্কাপুরে? হায়, নাথ, নিজ কর্ম-ফলে,

মজালে রাক্ষসকুলে, মজিলা আপনি!”



এতেক কহিয়া বীরবাহুর জননী,

চিত্রাঙ্গদা, কাঁদি সঙ্গে সঙ্গীদলে লয়ে,

প্রবেশিলা অন্তঃপুরে। শোকে, অভিমানে,

ত্যজি সুকনকাসন, উঠিলা গর্জিয়া

রাঘবারি। “এত দিনে” (কহিলা ভূপতি)

“বীরশূন্য লঙ্কা মম! এ কাল সমরে,

আর পাঠাইব কারে? কে আর রাখিবে

রাক্ষসকুলের মান? যাইব আপনি।

সাজ হে বীরেন্দ্রবৃন্দ, লঙ্কার ভূষণ!

দেখিব কি গুণ ধরে রঘুকুলমণি!

অরাবণ, অরাম বা হবে ভব আজি!”



এতেক কহিলা যদি নিকষানন্দন

শূরসিংহ, সভাতলে বাজিল দুন্দুভি

গম্ভীর জীমূতমন্দ্রে। সে ভৈরব রবে,

সাজিল কর্বূরবৃন্দ বীরমদে মাতি,

দেব-দৈত্য-নর-ত্রাস, বাহিরিল বেগে

বারী হতে (বারিস্রোতঃ-সম পরাক্রমে

দুর্বার) বারণযূথ; মন্দুরা ত্যজিয়া

বাজীরাজি, বক্রগ্রীব, চিবাইয়া রোষে

মুখস্। আইল রড়ে রথ স্বর্ণচূড়,

বিভায় পূরিয়া পুরী। পদাদিক-ব্রজ,

কনক শিরস্ক শিরে, ভাস্বর পিধানে

অসিবর, পৃষ্ঠে চর্ম অভেদ্য সমরে,

হস্তে শূল, শালবৃক্ষ অভ্রভেদী যথা,

আয়সী-আবৃত দেহ, আইল কাতারে।

আইল নিষাদী যথা মেঘবরাসনে

বজ্রপাণি; সাদী যথা অশ্বিনী-কুমার,

ধরি ভীমাকার ভিন্দিপাল, বিশ্বনাশী

পরশু,— উঠিল আভা আকাশমণ্ডলে,

যথা বনস্থলে যবে পশে দাবানল।

রক্ষঃকুলধ্বজ ধরি, ধ্বজধর বলী

মেলিলা কেতনবর, রতনে খচিত,

বিস্তারিয়া পাখা যেন উড়িলা গরুড়

অম্বরে। গম্ভীর রোলে বাজিল চৌদিকে

রণবাদ্য হয়ব্যূহ হেষিল উল্লাসে,

গরজিল গজ, শঙ্খ নাদিল ভৈরবে;

কোদণ্ড-টঙ্কার সহ অসির ঝন্ ঝনি

রোধিল শ্রবণ-পথ মহা কোলাহলে!



টলিল কনকলঙ্কা বীরপদভরে;—

গর্জিলা বারীশ রোষে! যথা জলতলে

কনক-পঙ্কজ-বনে, প্রবাল-আসনে,

বারুণী রূপসী বসি, মুক্তাফল দিয়া

কবরী বাঁধিতেছিলা, পশিল সে স্থলে

আরাব; চমকি সতী চাহিলা চৌদিকে।

কহিলেন বিধুমুখী সখীরে সম্ভাষি

মধুস্বরে;— “কি কারণে, কহ, লো স্বজনি,

সহসা জলেশ পাশী অস্থির হইলা?

দেখ, থর থর করি কাঁপে মুক্তাময়ী

গৃহচূড়া। পুনঃ বুঝি দুষ্ট বায়ুকুল

যুঝিতে তরঙ্গচয়-সঙ্গে দিলা দেখা।

ধিক্ দেব প্রভঞ্জনে! কেমনে ভুলিলা

আপন প্রতিজ্ঞা, সখি, এত অল্প দিনে

বায়ুপতি? দেবেন্দ্রর সভায় তাঁহারে

সাধিনু সেদিন আমি বাঁধিতে শৃঙ্খলে

বায়ু-বৃন্দে; কারাগারে রোধিতে সবারে।

হাসিয়া কহিলা দেব;— অনুমতি দেহ,

জলেশ্বরি, তরঙ্গিণী বিমলসলিলা

আছে যত ভবতলে কিঙ্করী তোমারি

তা সবার সহ আমি বিহারি সতত,—

তা হলে পালিব আজ্ঞা;— তখনি, স্বজনি,

সায় তাহে দিনু আমি। তবে কেন আজি,

আইলা পবন মোরে দিতে এ যাতনা?”



উত্তর করিলা সখী কল কল রবে;—

“বৃথা গঞ্জ প্রভঞ্জনে, বারীন্দ্রমহিষি,

তুমি। এ তো ঝড় নহে; কিন্তু ঝড়াকারে

সাজিছে রাবণ রাজা স্বর্ণলঙ্কাধামে,

লাঘবিতে রাঘবের বীরগর্ব রণে।”



কহিলা বারুণী পুনঃ;— “সত্য, লো স্বজনি,

বৈদেহীর হেতু রাম রাবণে বিগ্রহ।

রক্ষঃকুল-রাজলক্ষ্মী মম প্রিয়তমা

সখী। যাও শীঘ্র তুমি তাঁহার সদনে,

শুনিতে লালসা মোর রণের বারতা।

এই স্বর্ণকমলটি দিও কমলারে।

কহিও, যেখানে তাঁর রাঙা পা দুখানি

রাখিতেন শশিমুখী বসি পদ্মাসনে,

সেখানে ফোটে এ ফুল, যে অবধি তিনি,

আঁধারি জলধি-গৃহ, গিয়াছেন গৃহে।”



উঠিলা মুরলা সখী, বারুণী-আদেশে,

জলতল ত্যজি, যথা উঠয়ে চটুলা

সফরী, দেখাতে ধনী রজঃ-কান্তি-ছটা-

বিভ্রম বিভাবসুরে। উতরিলা দূতী

যথায় কমলালয়ে, কমল-আসনে,

বসেন কমলময়ী কেশব-বাসনা

লঙ্কাপুরে। ক্ষণকাল দাঁড়ায়ে দুয়ারে,

জুড়াইলা আঁখি সখী, দেখিয়া সম্মুখে,

যে রূপমাধুরী মোহে মদনমোহনে।



বহিছে বাসন্তানিল— চির অনুচর—

দেবীর কমলপদপরিমল-আশে

সুস্বনে। কুসুমরাশি শোভিছে চৌদিকে,

ধনদের হৈমাগারে রত্নরাজী যথা।

শত স্বর্ণ-ধূপদানে পুড়িছে অগুরু,

গন্ধরস, গন্ধামোদে আমোদি দেউলে।

স্বর্ণপাত্রে সারি সারি উপহার নানা,

বিবিধ উপকরণ। স্বর্ণদীপাবলী

দীপিছে, সুরভি তৈলে পূর্ণ-হীনতেজাঃ,

খদ্যোতিকাদ্যোতি যথা পূর্ণ-শশী-তেজে!

ফিরায়ে বদন, ইন্দু-বদনা ইন্দিরা

বসেন বিষাদে দেবী, বসেন যেমতি—

বিজয়া-দশমী যবে বিরহের সাথে

প্রভাতয়ে গৌড়গৃহে— উমা চন্দ্রাননা

করতলে বিন্যাসিয়া কপোল, কমলা

তেজস্বিনী, বসি দেবী কমল-আসনে;—

পশে কি গো শোক হেন কুসুম-হৃদয়ে?



প্রবেশিলা মন্দগতি মন্দিরে সুন্দরী

মুরলা; প্রবেশি দূতী, রমার চরণে

প্রণমিলা, নতভাবে। আশীষি ইন্দিরা—

রক্ষঃ-কুল-রাজলক্ষ্মী— কহিতে লাগিলা;—

“কি কারণে হেথা আজি, কহ লো মুরলে;

গতি তব? কোথা দেবী জলদলেশ্বরী,

প্রিয়তমা সখী মম? সদা আমি ভাবি

তাঁর কথা। ছিনু যবে তাঁহার আলয়ে,

কত যে করিলা কৃপা মোর প্রতি সতী

বারুণী, কভু কি আমি পারি তা ভুলিতে?

রমার আশার বাস হরির উরসে;—

হেন হরি হারা হয়ে বাঁচিল যে রমা,

সে কেবল বারুণীর স্নেহৌষধগুণে।

ভাল তো আছেন, কহ, প্রিয়সখী মম

বারীন্দ্রাণী?” উত্তরিলা মুরলা রূপসী;—



“নিরাপদে জলতলে বসেন বারুণী।

বৈদেহীর হেতু রাম রাবণে বিগ্রহ;

শুনিতে লালসা তাঁর রণের বারতা।

এই যে পদ্মটি, সতি, ফুটেছিল সুখে।

যেখানে রাখিতে তুমি রাঙা পা দুখানি;

তেঁই পাশি-প্রণয়িনী প্রেরিয়াছে এরে।”



বিষাদে নিশ্বাস ছাড়ি কহিলা কমলা,

বৈকুণ্ঠধামের জ্যোৎস্না;— “হায় লো স্বজনি,

দিন দিন হীন-বীর্য রাবণ দুর্মতি,

যাদঃ-পতি-রোধঃ যথা চলোর্মি-আঘাতে!

শুনি চমকিবে তুমি। কুম্ভকর্ণ বলী

ভীমাকৃতি, অকম্পন, রণে ধীর, যথা

ভূধর, পড়েছে সহ অতিকায় রথী।

আর যত রক্ষঃ আমি বর্ণিতে অক্ষম।

মরিয়াছে বীরবাহু— বীর-চূড়ামণি,

ঐ যে ক্রন্দন-ধ্বনি শুনিছ, মুরলে,

অন্তঃপুরে, চিত্রাঙ্গদা কাঁদে পুত্রশোকে

বিকলা। চঞ্চলা আমি ছাড়িতে এ পুরী।

বিদরে হৃদয় মম শুনি দিবা নিশি

প্রমদা-কুল-রোদন! প্রতি গৃহে কাঁদে

পুত্রহীনা মাতা, দূতি, পতিহীনা সতী!”



শুধিলা মুরলা;— “কহ, শুনি, মহাদেবি,

কোন্ বীর আজি পুনঃ সাজিছে যুঝিতে

বীরদর্পে?” উত্তরিলা মাধব-রমণী;—

“না জানি কে সাজে আজি। চল লো মুরলে,

বাহিরিয়া দেখি মোরা কে যায় সমরে।”



এতেক কহিয়া রমা মুরলার সহ,

রক্ষঃকুল-বালা-রূপে, বাহিরিলা দোঁহে

দুকূল-বসনা। রুণু রুণু মধুবোলে

বাজিল কিঙ্কিণী; করে শোভিল কঙ্কণ,

নয়নরঞ্জন কাঞ্চী কৃশ কটিদেশে।



দেউল দুয়ারে দোঁহে দাঁড়ায়ে দেখিলা,

কাতারে কাতারে সেনা চলে রাজপথে,

সাগরতরঙ্গ যথা পবন-তাড়নে

দ্রুতগামী। ধায় রথ, ঘুরয়ে ঘর্ঘরে

চক্রনেমি। দৌড়ে ঘোড়া ঘোর ঝড়াকারে।

অধীরিয়া বসুধারে পদভরে, চলে

দন্তী, আস্ফালিয়া শুণ্ড, দণ্ডধর যথা

কাল-দণ্ড। বাজে বাদ্য গম্ভীর নিক্কণে।

রতনে খচিত কেতু উড়ে শত শত

তেজস্কর। দুই পাশে, হৈম-নিকেতন-

বাতায়নে দাঁড়াইয়া ভুবনমোহিনী

লঙ্কাবধূ বরিষয়ে কুসুম-আসার,

করিয়া মঙ্গলধ্বনি। কহিলা মুরলা,

চাহি ইন্দিরার ইন্দুবদনের পানে;—

“ত্রিদিব-বিভব, দেবি, দেখি ভবতলে

আজি! মনে হয় যেন, বাসব আপনি,

স্বরীশ্বর, সুর-বল-দল সঙ্গে করি,

প্রবেশিলা লঙ্কাপুরে। কহ, কৃপাময়ি,

কৃপা করি কহ, শুনি, কোন্ কোন্ রথী

রণ-হেতু সাজে এবে মত্ত বীরমদে?”



কহিলা, কমলা সতী কমলনয়না;—

“হায়, সখী, বীরশূন্য স্বর্ণলঙ্কাপুরী!

মহারথীকুল-ইন্দ্র আছিল যাহারা,

দেব-দৈত্য-নর-ত্রাস, ক্ষয় এ দুর্জয়

রণে! শুভ ক্ষণে ধনুঃ ধরে রঘুমণি!

ওই যে দেখিছ রথী স্বর্ণ-চূড়-রথে,

ভীমমূর্তি, বিরূপাক্ষ রক্ষঃ-দল-পতি,

প্রক্ষ্বেড়নধারী বীর, দুর্বার সমরে।

গজপৃষ্ঠে দেখ ওই কালনেমি, বলে

রিপুকুল-কাল বলী, ভিন্দিপালপাণি!

অশ্বারোহী দেখ ঐ তালবৃক্ষাকৃতি

তালজঙ্ঘা, হাতে গদা, গদাধর যথা

মুরারি! সমরমদে মত্ত, ঐ দেখ

প্রমত্ত, ভীষণ রক্ষঃ, বক্ষঃ শিলাসম

কঠিন! অন্যান্য যত কত আর কব?

শত শত হেন যোধ হত এ সমরে,

যথা যবে প্রবেশয়ে গহন বিপিনে

বৈশ্বানর, তুঙ্গতর মহীরূহব্যূহ

পুড়ি ভস্মরাশি সবে ঘোর দাবানলে।”



শুধিলা মুরলা দূতী: “কহ, দেবীশ্বরি,

কি কারণে নাহি হেরি মেঘনাদ রথী

ইন্দ্রজিতে — রক্ষঃ-কুল-হর্যক্ষ বিগ্রহে?

হত কি সে বলী, সতি, এ কাল সমরে?”



উত্তর করিলা রমা সুচারুহাসিনী;—

“প্রমোদ-উদ্যানে বুঝি ভ্রমিছে আমোদে,

যুবরাজ, নাহি জানি হত আজি রণে

বীরবাহু; যাও তুমি বারুণীর পাশে,

মুরলে। কহিও তাঁরে এ কনক-পুরী

ত্যজিয়া, বৈকুণ্ঠধামে ত্বরা যাব আমি।

নিজদোষে মজে রাজা লঙ্কা-অধিপতি।

হায়, বরিষার কালে বিমল-সলিলা

সরসী, সমলা যথা কর্দম-উদ্গমে,

পাপে পূর্ণ স্বর্ণলঙ্কা! কেমনে এখানে

আর বাস করি আমি? যাও চলি, সখি,

প্রবাল-আসনে যথা বসেন বারুণী

মুক্তাময় নিকেতনে। যাই আমি যথা

ইন্দ্রজিৎ আনি তারে স্বর্ণ-লঙ্কা-ধামে।

প্রাক্তনের ফল ত্বরা ফলিবে এ পুরে।”



প্রণমি দেবীর পদে, বিদায় হইয়া,

উঠিলা পবন-পথে মুরলা রূপসী

দূতী, যথা শিখণ্ডিনী, আখণ্ডল-ধনুঃ-

বিবিধ-রতন-কান্তি আভায় রঞ্জিয়া

নয়ন, উড়য়ে ধনী মঞ্জু কুঞ্জবনে!

উতরি জলধি-কূলে, পশিলা সুন্দরী

নীল-অম্বু-রাশি। হেথা কেশব-বাসনা

পদ্মাক্ষী, চলিলা রক্ষঃ-কুল-লক্ষ্মী, দূরে

যথায় বাসবত্রাস বসে বীরমণি

মেঘনাদ। শূন্যমার্গে চলিলা ইন্দিরা।



কত ক্ষণে উতরিলা হৃষীকেশ-প্রিয়া,

সুকেশিনী, যথা বসে চির-রণজয়ী

ইন্দ্রজিৎ। বৈজয়ন্তধাম-সম পুরী,—

অলিন্দে সুন্দর হৈমময় স্তম্ভাবলী

হীরাচূড়; চারি দিকে রম্য বনরাজী

নন্দনকানন যথা। কুহরিছে ডালে

কোকিল; ভ্রমরদল ভ্রমিছে গুঞ্জরি;

বিকশিছে ফুলকুল; মর্মরিছে পাতা;

বহিছে বাসন্তানিল; ঝরিছে ঝর্ঝরে

নির্ঝর। প্রবেশি দেবী সুবর্ণ-প্রাসাদে,

দেখিলা সুবর্ণ-দ্বারে ফিরিছে নির্ভয়ে

ভীমরূপী বামাবৃন্দ, শরাসন করে।

দুলিছে নিষঙ্গ-সঙ্গে বেণী পৃষ্ঠদেশে।

বিজলীর ঝলা সম, বেণীর মাঝারে,

রত্নরাজি, তূণে শর মণিময় ফণী!

উচ্চ কুচ-যুগোপরি সুবর্ণ-কবচ,

রবি-কর-জাল যথা প্রফুল্ল কমলে।

তূণে মহাখর শর; কিন্তু খরতর

আয়ত-লোচনে শর। নবীন যৌবন-

মদে মত্ত, ফেরে সবে মাতঙ্গিনী যথা

মধুকালে। বাজে কাঞ্চী, মধুর শিঞ্জিতে,

বিশাল নিতম্ববিম্বে; নূপুর চরণে।

বাজে বীণা, সপ্তস্বরা, মুরজ, মুরলী;

সঙ্গীত-তরঙ্গ, মিশি সে রবের সহ,

উথলিছে চারি দিকে, চিত্ত বিনোদিয়া।

বিহারিছে বীরবর, সঙ্গে বরাঙ্গনা

প্রমদা, রজনীনাথ, বিহারেন যথা

দক্ষ-বালা-দলে লয়ে; কিম্বা, রে যমুনে,

ভানুসুতে, বিহারেন রাখাল যেমতি

নাচিয়া কদম্বমূলে, মুরলী অধরে,

গোপ-বধূ-সঙ্গে রঙ্গে তোর চারু কূলে!



মেঘনাদধাত্রী নামে প্রভাষা রাক্ষসী।

তার রূপ ধরি রমা, মাধব-রমণী,

দিলা দেখা, মুষ্টে যষ্টি, বিশদ-বসনা।



কনক-আসন ত্যজি, বীরেন্দ্রকেশরী

ইন্দ্রজিৎ, প্রণমিয়া ধাত্রীর চরণে,

কহিলা,— “কি হেতু, মাতঃ, গতি তব আজি

এ ভবনে? কহ দাসে লঙ্কার কুশল।”



শিরঃ চুম্বি, ছদ্মবেশী অম্বুরাশি-সুতা

উত্তরিলা;— “হায়! পুত্র, কি আর কহিব

কনক-লঙ্কার দশা! ঘোরতর রণে,

হত প্রিয় ভাই তব বীরবাহু বলী!

তার শোকে মহাশোকী রাক্ষসাধিপতি,

সসৈন্যে সাজেন আজি যুঝিতে আপনি।”



জিজ্ঞাসিলা মহাবাহু বিস্ময় মানিয়া;—

“কি কহিলা, ভগবতি? কে বধিল কবে

প্রিয়ানুজে? নিশা-রণে সংহারিনু আমি

রঘুবরে; খণ্ড খণ্ড করিয়া কাটিনু

বরষি প্রচণ্ড শর বৈরিদলে; তবে

এ বারতা, এ অদ্ভুত বারতা, জননি,

কোথায় পাইলে তুমি, শীঘ্র কহ দাসে।”



রত্নাকর রত্নোত্তমা ইন্দিরা সুন্দরী

উত্তরিলা;— “হায়! পুত্র, মায়াবী মানব

সীতাপতি; তব শরে মরিয়া বাঁচিল।

যাও তুমি ত্বরা করি; রক্ষ রক্ষঃকুল-

মান, এ কালসমরে, রক্ষঃ-চূড়ামণি!”



ছিঁড়িলা কুসুমদাম রোষে মহাবলী

মেঘনাদ; ফেলাইলা কনক-বলয়

দূরে; পদ-তলে পড়ি শোভিল কুণ্ডল,

যথা অশোকের ফুল অশোকের তলে

আভাময়! “ধিক্ মোরে” কহিলা গম্ভীরে

কুমার, “হা ধিক্ মোরে! বৈরিদল বেড়ে

স্বর্ণলঙ্কা, হেথা আমি বামাদল মাঝে?

এই কি সাজে আমারে, দশাননাত্মজ

আমি ইন্দ্রজিৎ, আন রথ ত্বরা করি;

ঘুচাব এ অপবাদ, বধি রিপুকুলে।”



সাজিলা রথীন্দ্রর্ষভ বীর-আভরণে

হৈমবতীসুত যথা নাশিতে তারকে

মহাসুর; কিম্বা যথা বৃহন্নলারূপী

কিরীটি, বিরাটপুত্র সহ, উদ্ধারিতে

গোধন, সাজিলা শূর, শমীবৃক্ষমূলে।

মেঘবর্ণ রথ; চক্র বিজলীর ছটা;

ধ্বজ ইন্দ্রচাপরূপী; তুরঙ্গম বেগে

আশুগতি। রথে চড়ে বীর-চূড়ামণি

বীরদর্পে, হেন কালে প্রমীলা সুন্দরী,

ধরি পতি-কর-যুগ (হায় রে, যেমতি

হেমলতা আলিঙ্গয়ে তরু-কুলেশ্বরে)

কহিলা কাঁদিয়া ধনী; “কোথা প্রাণসখে,

রাখি এ দাসীরে, কহ, চলিলা আপনি?

কেমনে ধরিবে প্রাণ তোমার বিরহে

এ অভাগী? হায়, নাথ, গহন কাননে,

ব্রততী বাঁধিলে সাধে করি-পদ, যদি

তার রঙ্গরসে মনঃ না দিয়া, মাতঙ্গ

যায় চলি, তবু তারে রাখে পদাশ্রমে

যূথনাথ। তবে কেন তুমি, গুণনিধি,

ত্যজ কিঙ্করীরে আজি?” হাসি উত্তরিলা

মেঘনাদ, “ইন্দ্রজিতে জিতি তুমি, সতি,

বেঁধেছ যে দৃঢ় বাঁধে, কে পারে খুলিতে

সে বাঁধে? ত্বরায় আমি আসিব ফিরিয়া

কল্যাণি, সমরে নাশি তোমার কল্যাণে

রাঘবে। বিদায় এবে দেহ, বিধুমুখি।”



উঠিলা পবন-পথে, ঘোরতর রবে,

রথবর, হৈমপাখা বিস্তারিয়া যেন

উড়িলা মৈনাক-শৈল, অম্বর উজলি!

শিঞ্জিনী আকর্ষি রোষে, টঙ্কারিলা ধনুঃ

বীরেন্দ্র, পক্ষীন্দ্র যথা নাদে মেঘ মাঝে

ভৈরবে। কাঁপিলা লঙ্কা, কাঁপিলা জলধি!



সাজিছে রাবণরাজা, বীরমদে মাতি;—

বাজিছে রণ-বাজনা; গরজিছে গজ;

হেষে অশ্ব; হুঙ্কারিছে পদাতিক, রথী;

উড়িছে কৌশিক-ধ্বজ; উঠিছে আকাশে

কাঞ্চন-কঞ্চুক-বিভা। হেন কালে তথা

দ্রুতগতি উতরিলা মেঘনাদ রথী।



নাদিলা কর্বূরদল হেরি বীরবরে

মহাগর্বে। নমি পুত্র পিতার চরণে,

করজোড়ে কহিলা;— “হে রক্ষঃ-কুল-পতি,

শুনেছি, মরিয়া নাকি বাঁচিয়াছে পুনঃ

রাঘব? এ মায়া, পিতঃ, বুঝিতে না পারি!

কিন্তু অনুমতি দেহ; সমূলে নির্মূল

করিব পামরে আজি! ঘোর শরানলে

করি ভস্ম, বায়ু-অস্ত্রে উড়াইব তারে;

নতুবা বাঁধিয়া আনি দিব রাজপদে।”



আলিঙ্গি কুমারে, চুম্বি শিরঃ, মৃদুস্বরে

উত্তর করিলা তবে স্বর্ণ-লঙ্কাপতি;

“রাক্ষস-কুল-শেখর তুমি, বৎস; তুমি

রাক্ষস-কুল-ভরসা। এ কাল সমরে,

নাহি চাহে প্রাণ মম পাঠাইতে তোমা

বারংবার। হায়, বিধি বাম মম প্রতি।

কে কবে শুনেছে পুত্র, ভাসে শিলা জলে,

কে কবে শুনেছে, লোক মরি পুনঃ বাঁচে?”



উত্তরিলা বীরদর্পে অসুরারি-রিপু;—

“কি ছার সে নর, তারে ডরাও আপনি,

রাজেন্দ্র? থাকিতে দাস, যদি যাও রণে

তুমি, এ কলঙ্ক, পিতঃ, ঘুষিবে জগতে।

হাসিবে মেঘবাহন; রুষিবেন দেব

অগ্নি। দুই বার আমি হারানু রাঘবে;

আর এক বার পিতঃ, দেহ আজ্ঞা মোরে;

দেখিব এবার বীর বাঁচে কি ঔষধে!”



কহিলা রাক্ষসপতি;— “কুম্ভকর্ণ বলী

ভাই মম,— তায় আমি জাগানু অকালে

ভয়ে; হায়, দেহ তার, দেখ, সিন্ধু-তীরে

ভূপতিত, গিরিশৃঙ্গ কিম্বা তরু যথা

বজ্রাঘাতে! তবে যদি একান্ত সমরে

ইচ্ছা তব, বৎস, আগে পূজ ইষ্টদেবে,—

নিকুম্ভিলা যজ্ঞ সাঙ্গ কর, বীরমণি!

সেনাপতি-পদে আমি বরিণু তোমারে।

দেখ, অস্তাচলগামী দিননাথ এবে;

প্রভাতে যুঝিও, বৎস, রাঘবের সাথে।”



এতেক কহিয়া রাজা, যথাবিধি লয়ে

গঙ্গোদক, অভিষেক করিলা কুমারে।

অমনি বন্দিল বন্দী, করি বীণাধ্বনি

আনন্দে; “নয়নে তব, হে রাক্ষস-পুরি,

অশ্রুবিন্দু; মুক্তকেশি শোকাবেশে তুমি;

ভূতলে পড়িয়া, হায়, রতন-মুকুট,

আর রাজ-আভরণ, হে রাজসুন্দরি,

তোমার! উঠ গো শোক পরিহার, সতি।

রক্ষঃ-কুল-রবি ওই উদয়-অচলে।

প্রভাত হইল তব দুঃখ-বিভাবরী!

উঠ রাণি, দেখ, ওই ভীম বাম করে

কোদণ্ড, টঙ্কারে যার বৈজয়ন্ত-ধামে

পাণ্ডুবর্ণ আখণ্ডল! দেখ তূণ, যাহে

পশুপতি-ত্রাস অস্ত্র পাশুপত-সম!

গুণি-গণ-শ্রেষ্ঠ গুণী, বীরেন্দ্র-কেশরী,

কামিনীরঞ্জন রূপে, দেখ মেঘনাদে!

ধন্য রাণী মন্দোদরী! ধন্য রক্ষঃ-পতি

নৈকষেয়! ধন্য লঙ্কা, বীরধাত্রী তুমি!

আকাশ-দুহিতা ওগো শুন প্রতিধ্বনি,

কহ সবে মুক্তকণ্ঠে, সাজে অরিন্দম

ইন্দ্রজিৎ। ভয়াকুল কাঁপুক শিবিরে

রঘুপতি, বিভীষণ, রক্ষঃ-কুল-কালি,

দণ্ডক-অরণ্যচর ক্ষুদ্র প্রাণী যত।”

বাজিল রাক্ষস-বাদ্য, নাদিল রাক্ষস;—

পুরিল কনক-লঙ্কা জয় জয় রবে।





ইতি শ্রীমেঘনাদবধে কাব্যে অভিষেকো নাম প্রথমঃ সর্গঃ।





অস্তে গেল দিনমণি; আইলা গোধূলি,—

একটি রতন ভালে। ফুটিলা কুমুদী;

মুদিলা সরসে আঁখি বিরসবদনা

নলিনী; কূজনি পাখী পশিল কুলায়ে;

গোষ্ঠ-গৃহে গাভী-বৃন্দ ধায় হাম্বা রবে।

আইলা সুচারু-তারা শশী সহ হাসি,

শর্বরী; সুগন্ধবহ বহিল চৌদিকে,

সুস্বনে সবার কাছে কহিয়া বিলাসী,

কোন্ কোন্ ফুল চুষি কি ধন পাইলা।

আইলেন নিদ্রা দেবী; ক্লান্ত শিশুকুল

জননীর ক্রোড়-নীড়ে লভয়ে যেমতি

বিরাম, ভূচর সহ জলচর-আদি

দেবীর চরণাশ্রমে বিশ্রাম লভিলা।



উতরিলা শশিপ্রিয়া ত্রিদশ-আলয়ে।

বসিলেন দেবপতি দেবসভা মাঝে,

হৈমাসনে; বামে দেবী পুলোম-নন্দিনী

চারুনেত্রা। রজ-ছত্র, মণিময় আভা,

শোভিল দেবেন্দ্র-শিরে। রতনে খচিত

চামর যতনে ধরি, ঢুলায় চামরী।

আইলা সুসমীরণ, নন্দন-কানন-

গন্ধমধু বহি রঙ্গে। বাজিল চৌদিকে

ত্রিদিব-বাদিত্র। ছয় রাগ, মূর্তিমতী

ছত্রিশ রাগিণী সহ, আসি আরম্ভিলা

সঙ্গীত। ঊর্বশী, রম্ভা সুচারুহাসিনী,

চিত্রলেখা, সুকেশিনী মিশ্রকেশী, আসি

নাচিলা, শিঞ্জিতে রঞ্জি দেব-কুল-মনঃ!

যোগায় গন্ধর্ব স্বর্ণ-পাত্রে সুধারসে!

কেহ বা দেব-ওদন; কুঙ্কুম, কস্তুরী,

কেশর বহিছে কেহ; চন্দন কেহ বা;

সুগন্ধ মন্দার-দাম গাঁথি আনে কেহ।

বৈজয়ন্ত-ধামে সুখে ভাসেন বাসব

ত্রিদিব-নিবাসী সহ; হেন কালে তথা,

রূপের আভায় আলো করি সুর-পুরী

রক্ষঃ-কুল-রাজলক্ষ্মী আসি উতরিলা।



সসম্ভ্রমে প্রণমিলা রমার চরণে

শচীকান্ত। আশীষিয়া হৈমাসনে বসি,

পদ্মাক্ষী পুণ্ডরীকাক্ষ-বক্ষোনিবাসিনী

কহিলা; “হে সুরপতি, কেন যে আইনু

তোমার সভায় আজি, শুন মন দিয়া।”



উত্তর করিলা ইন্দ্র; “হে বারীন্দ্র-সুতে,

বিশ্বরমে, এ বিশ্বে ও রাঙা পা দুখানি

বিশ্বের আকাঙ্খা মা গো! যার প্রতি তুমি,

কৃপা করি, কৃপা-দৃষ্টি কর, কৃপাময়ি,

সফল জনম তারি! কোন্ পুণ্য-ফলে,

লভিল এ সুখ দাস, কহ, মা দাসেরে?”



কহিলেন পুনঃ রমা, “বহুকালাবধি

আছি আমি, সুরনিধি, স্বর্ণ-লঙ্কাধামে।

পূজে মোরে রক্ষোরাজ! হায়, এত দিনে

বাম তার প্রতি বিধি! নিজ কর্ম-দোষে,

মজিছে সবংশে পাপী; তবুও তাহারে

না পারি ছাড়িতে, দেব। বন্দী যে, দেবেন্দ্র,

কারাগার-দ্বার নাহি খুলিলে কি কভু

পারে সে বাহির হতে? যত দিন বাঁচে

রাবণ, থাকিব আমি বাঁধা তার ঘরে।

মেঘনাদ নামে পুত্র, হে বৃত্রবিজয়ি,

রাবণের, বিলক্ষণ জান তুমি তারে।

একমাত্র বীর সেই আছে লঙ্কাধামে

এবে; আর বীর যত, হত এ সমরে।

বিক্রম-কেশরী শূর আক্রমিবে কালি

রামচন্দ্রে; পুনঃ তারে সেনাপতি-পদে

বরিয়াছে দশানন। দেব-কুল-প্রিয়

রাঘব; কেমনে তারে রাখিবে, তা দেখ।

নিকুম্ভিলা যজ্ঞ সাঙ্গ করি, আরম্ভিলে

যুদ্ধ দম্ভী মেঘনাদ, বিষম সঙ্কটে

ঠেকিবে বৈদেহীনাথ, কহিনু তোমারে।

অজেয় জগতে মন্দোদরীর নন্দন,

দেবেন্দ্র! বিহঙ্গকুলে বৈনতেয় যথা

বল-জ্যেষ্ঠ, রক্ষঃ-কুল-শ্রেষ্ঠ শূরমণি!”



এতেক কহিয়া রমা কেশব-বাসনা

নীরবিলা; আহা মরি, নীরবে যেমতি

বীণা, চিত্ত বিনোদিয়া সুমধুর নাদে!

ছয় রাগ, ছত্রিশ রাগিণী আদি যত,

শুনি কমলার বাণী, ভুলিলা সকলে

স্বকর্ম; বসন্তকালে পাখীকুল যথা,

মুঞ্জরিত কুঞ্জে, শুনি পিকবর-ধ্বনি!



কহিলেন স্বরীশ্বর; “এ ঘোর বিপদে,

বিশ্বনাথ বিনা, মাতঃ, কে আর রাখিবে

রাঘবে? দুর্বার রণে রাবণ-নন্দন।

পন্নগ-অশনে নাগ নাহি ডরে যত,

ততোধিক ডরি তারে আমি! এ দম্ভোলি,

বৃত্রাসুর-শিরঃ চূর্ণ যাহে, বিমুখয়ে

অস্ত্র-বলে মহাবলী; তেঁই এ জগতে

ইন্দ্রজিৎ নাম তার। সর্বশুচি-বরে

সর্বজয়ী বীরবর। দেহ আজ্ঞা দাসে,

যাই আমি শীঘ্রগতি কৈলাস-সদনে।”



কহিলা উপেন্দ্র-প্রিয়া বারীন্দ্রনন্দিনী;—

“যাও তবে সুরনাথ, যাও ত্বরা করি।

চন্দ্র-শেখরের পদে, কৈলাস-শিখরে,

নিবেদন কর, দেব, এ সব বারতা।

কহিও সতত কাঁদে বসুন্ধরা সতী,

না পারি সহিতে ভার; কহিও, অনন্ত,

ক্লান্ত এবে। না হইলে নির্মূল সমূলে

রক্ষঃপতি, ভবতল রসাতলে যাবে!

বড় ভাল বিরূপাক্ষ বাসেন লক্ষ্মীরে।

কহিও, বৈকুণ্ঠপুরী বহু দিন ছাড়ি

আছয়ে সে লঙ্কাপুরে! কত যে বিরলে

ভাবয়ে সে অবিরল, এক বার তিনি,

কি দোষ দেখিয়া, তারে না ভাবেন মনে?

কোন্ পিতা দুহিতারে পতি-গৃহ হতে

রাখে দূরে — জিজ্ঞাসিও, বিজ্ঞ জটাধরে!

ত্র্যম্বকে না পাও যদি, অম্বিকার পদে

কহিও এ সব কথা।” — এতেক কহিয়া,

বিদায় হইয়া চলি গেলা শশিমুখী

হরিপ্রিয়া। অনম্বর-পথে সুকেশিনী,

কেশব-বাসনা দেবী গেলা অধোদেশে।

সোনার প্রতিমা, যথা! বিমল সলিলে

ডুবে তলে জলরাশি উজলি স্বতেজে!



আনিলা মাতলি রথ, চাহি শচী পানে

কহিলেন শচীকান্ত মধুর বচনে

একান্তে; “চলহ, দেবি, মোর সঙ্গে তুমি।

পরিমল-সুধা সহ পবন বহিলে,

দ্বিগুণ আদর তার! মৃণালের রুচি

বিকচ কমল-গুণে, শুন লো ললনে।”

শুনি প্রণয়ীর বাণী, হাসি নিতম্বিনী,

ধরিয়া পতির কর, আরোহিলা রথে।



স্বর্গ-হৈম-দ্বারে রথ উতরিল ত্বরা।

আপনি খুলিল দ্বার মধুর নিনাদে

অমনি! বাহিরি বেগে, শোভিল আকাশে।

দেবযান, সচকিতে জগত জাগিলা,

ভাবি রবিদেব বুঝি উদয়-অচলে

উদিলা! ডাকিলা ফিঙা, আর পাখী যত

পূরিল নিকুঞ্জ-পুঞ্জ প্রভাতী সঙ্গীতে!

বাসরে কুসুম-শয্যা ত্যজি লজ্জাশীলা

কুলবধূ, গৃহ কার্য উঠিলা সাধিতে!



মানস-সকাশে শোভে কৈলাস শিখরী

আভাময়, তার শিরে ভবের ভবন।

শিখী-পুচ্ছ-চূড়া যেন মাধবের শিরে।

সুশ্যামাঙ্গ শৃঙ্গধর, স্বর্ণ-ফুল-শ্রেণী

শোভে তাহে, আহা মরি পীত ধড়া যেন।

নির্ঝর-ঝরিত-বারি-রাশি স্থানে স্থানে-

বিশদ চন্দনে যেন চর্চিত সে বপু!



ত্যজি রথ, পদব্রজে, সহ স্বরীশ্বরী,

প্রবেশিলা স্বরীশ্বর আনন্দ-ভবনে।

রাজরাজেশ্বরী-রূপে বসেন ঈশ্বরী

স্বর্ণাসনে, ঢুলাইছে চামর বিজয়া,

ধরে রাজছত্র জয়া। হায় রে, কেমনে,

ভবভবনের কবি বর্ণিবে বিভব?

দেখ, হে ভাবুক জন, ভাবি মনে মনে!

পূজিলা শক্তির পদ মহাভক্তি ভাবে

মহেন্দ্র ইন্দ্রাণী সহ। আশীষি অম্বিকা

জিজ্ঞাসিলা;— “কহ, দেব, কুশল বারতা,—

কি কারণে হেথা আজি তোমা দুই জনে?”



কর-জোড়ে আরম্ভিলা দম্ভোলি-নিক্ষেপী;—

“কি না তুমি জান, মাতঃ, অখিল জগতে?

দেবদ্রোহী লঙ্কাপতি, আকুল বিগ্রহে,

বরিয়াছে পুনঃ পুত্র মেঘনাদে আজি

সেনাপতি-পদে? কালি প্রভাতে কুমার

পরন্তপ প্রবেশিবে রণে, ইষ্টদেবে

পূজি, মনোনীত বর লভি তার কাছে।

অবিদিত নহে মাতঃ, তার পরাক্রম।

রক্ষঃ-কুল-রাজলক্ষ্মী, বৈজয়ন্ত-ধামে

আসি, এ সংবাদ দাসে দিলা, ভগবতী।

কহিলেন হরিপ্রিয়া, কাঁদে বসুন্ধরা,

এ অসহ ভার সতী না পারি সহিতে;

ক্লান্ত বিশ্বধর শেষ; তিনিও আপনি

চঞ্চলা সতত এবে ছাড়িতে কনক-

লঙ্কাপুরী। তব পদে এ সংবাদ দেবী

আদেশিলা নিবেদিতে দাসেরে, অন্নদে!

দেব-কুল-প্রিয় বীর রঘু-কুল-মণি।

কিন্তু দেবকুলে হেন আছে কোন্ রথী

যুঝিবে যে রণ-ভূমে রাবণির সাথে?

বিশ্বনাশী কুলিশে, মা, নিস্তেজে সমরে

রাক্ষস, জগতে খ্যাত ইন্দ্রজিৎ নামে!

কি উপায়ে, কাত্যায়নি, রক্ষিবে রাঘবে,

দেখ ভাবি। তুমি কৃপা না করিলে, কালি

অরাম করিবে ভব দুরন্ত রাবণি।”



উত্তরিলা কাত্যায়নী;— “শৈব-কুলোত্তম

নৈকষেয়, মহা স্নেহ করেন ত্রিশূলী

তার প্রতি, তার মন্দ, হে সুরেন্দ্র, কভু

সম্ভবে কি মোর হতে? তবে মগ্ন এবে

তাপসেন্দ্র, তেঁই, দেব, লঙ্কার এ গতি।”



কৃতাঞ্জলি-পুটে পুনঃ বাসব কহিলা;—

“পরম-অধর্মাচরী নিশাচর-পতি—

দেব-দ্রোহী! আপনি, যে নগেন্দ্র-নন্দিনি,

দেখ বিবেচনা করি। দরিদ্রের ধন

হরে যে দুর্মতি, তব কৃপা তার প্রতি

কভু কি উচিত, মাতঃ? সুশীল রাঘব,

পিতৃ-সত্য-রক্ষা-হেতু, সুখ-ভোগ ত্যজি

পশিল ভিখারী-বেশে নিবিড় কাননে।

একটি রতনমাত্র তাহার আছিল

অমূল; যতন কত করিত সে তারে,

কি আর কহিবে দাস? সে রতন, পাতি

মায়াজাল, হরে দুষ্ট, হায়, মা, স্মরিলে

কোপানলে দহে মনঃ! ত্রিশূলীর বরে

বলী রক্ষঃ, তৃণ-জ্ঞান করে দেব-গণে!

পর-ধন, পর-দার লোভে সদা লোভী

পামর। তবে যে কেন (বুঝিতে না পারি)

হেন মূঢ়ে দয়া কর, দয়াময়ি?”



নীরবিলা স্বরীশ্বর; কহিতে লাগিলা

বিণাবাণী স্বরীশ্বরী; কহিতে লাগিলা

“বৈদেহীর দুঃখে দেবি, কার না বিদরে

হৃদয়? অশোক-বনে বসি দিবা নিশি

(কুঞ্জবন-সখী পাখী পিঞ্জরে যেমতি)

কাঁদেন রূপসী শোকে! কি মনোবেদনা

সহেন বিধুবদনা পতির বিহনে,

ও রাঙা চরণে, মাতঃ, অবিদিত নহে।

আপনি না দিলে দণ্ড, কে দণ্ডিবে, দেবি,

এ পাষণ্ড রক্ষোনাথে? নাশি মেঘনাদে,

দেহ বৈদেহীরে পুনঃ বৈদেহীরঞ্জনে;

দাসীর কলঙ্ক ভঞ্জ, শশাঙ্কধারিণি!

মরি, মা, শরমে আমি, শুনি লোকমুখে,

ত্রিদিব-ঈশ্বরে রক্ষঃ পরাভবে রণে।”



হাসিয়া কহিলা উমা; “রাবণের প্রতি

দ্বেষ তব, জিষ্ণু! তুমি, হে মঞ্জুনাশিনী

শচি, তুমি ব্যগ্র ইন্দ্রজিতের নিধনে।

দুই জন অনুরোধ করিছ আমারে

নাশিতে কনক-লঙ্কা। মোর সাধ্য নহে

সাধিতে এ কার্য। বিরূপাক্ষের রক্ষিত

রক্ষঃকুল; তিনি বিনা তব এ বাসনা,

বাসব, কে পারে, কহ, পূর্ণিতে জগতে?

যোগে মগ্ন, দেবরাজ, বৃষধ্বজ আজি।

যোগাসন নামে শৃঙ্গ, মহাভয়ঙ্কর,

ঘন ঘনাবৃত, তথা বসেন বিরলে

যোগীন্দ্র। কেমনে যাবে তাঁহার সমীপে?

পক্ষীন্দ্র গরুড় সেথা উড়িতে অক্ষম!”



কহিলা বিনত-ভাবে অদিতিনন্দন;—

“তোমা বিনা কার শক্তি, হে মুক্তি-দায়িনি

জগদম্বে, যায় যে সে যথা ত্রিপুরারি

ভৈরব? বিনাশি, দেবি, রক্ষঃকুল, রাখ

ত্রিভুবন; বৃদ্ধি কর ধর্মের মহিমা,

হ্রাসো বসুধার ভার, বসুন্ধরাধর

বাসুকিরে কর স্থির; বাঁচাও রাঘবে।”

এইরূপে দৈত্য-রিপু স্তুতিলা সতীরে।



হেন কালে গন্ধামোদে সহসা পূরিল

পুরী; শঙ্খঘণ্টাধ্বনি বাজিল চৌদিকে

মঙ্গল নিক্কণ সহ, মৃদু যথা যবে

দূর কুঞ্জবনে গাহে পিককুল মিলি!

টলিল কনকাসন! বিজয়া সখীরে

সম্ভাষিয়া মধুস্বরে, ভবেশ-ভাবিনী

শুধিলা, “লো বিধুমুখি, কহ শীঘ্র করি,

কে কোথা, কি হেতু মোরে পূজিছে অকালে?”



মন্ত্র পড়ি, খড়ি পাতি, গণিয়া গণনে,

নিবেদিলা হাসি সখী; “হে নগনন্দিনি,

দাশরথি রথী তোমা পূজে লঙ্কাপুরে।

বারি-সংঘটিত-ঘটে, সুসিন্দূরে আঁকি

ও সুন্দর পদযুগ, পূজে রঘুপতি,

নীলোৎপলাঞ্জলি দিয়া, দেখিনু গণনে।

অভয়-প্রদান তারে কর গো, অভয়ে।

পরম ভকত তব কৌশল্যা-নন্দন

রঘুশ্রেষ্ঠ; তার তারে বিপদে, তারিণি!”



কাঞ্চন-আসন ত্যজি, রাজরাজেশ্বরী

উঠিয়া, কহিল পুনঃ বিজয়ারে সতী;—

“দেব-দম্পতিরে তুমি সেব যথা বিধি,

বিজয়ে। যাইব আমি যথা যোগাসনে

(বিকটশিখর।) এবে বসেন ধূর্জটি।”



এতেক কহিয়া দুর্গা দ্বিরদ-গামিনী

প্রবেশিলা হৈম গেহে। দেবেন্দ্র বাসবে

ত্রিদিব-মহিষী সহ, সম্ভাষি আদরে,

স্বর্ণাসনে বসাইলা বিজয়া সুন্দরী।

পাইলা প্রসাদ দোঁহে পরম-আহ্লাদে।

শচীর গলায় জয়া হাসি দোলাইলা

তারাকারা ফুলমালা, কবরী-বন্ধনে

বসাইলা চিররুচি, চির-বিকচিত

কুসুম-রতন-রাজী, বাজিল চৌদিকে

যন্ত্রদল, বামাদল গাইল নাচিয়া

মোহিল কৈলাসপুরী, ত্রিলোক মোহিল!

স্বপনে শুনিয়া শিশু সে মধুর ধ্বনি,

হাসিল মায়ের কোলে, মুদিত নয়ন!

নিদ্রাহীন বিরহিণী চমকি উঠিলা,

ভাবি প্রিয়-পদ-শব্দ শুনিলা ললনা

দুয়ারে। কোকিলকুল নীরবিল বনে।

উঠিলেন যোগীব্রজ, ভাবি ইষ্টদেব,

বর মাগ বলি, আসি দরশন দিলা!



প্রবেশি সুবর্ণ-গেহে, ভবেশ-ভাবিনী

ভাবিলা, “কি ভাবে আজি ভেটিব ভবেশে?”

ক্ষণ কাল চিন্তি সতী চিন্তিলা রতিরে।

যথায় মন্মথ-সাথে, মন্মথ-মোহিনী

বরাননা, কুঞ্জবনে বিহারিতেছিলা,

তথায় উমার ইচ্ছা, পরিমলময়-

বায়ু তরঙ্গিণী-রূপে বহিল নিমিষে।

নাচিল রতির হিয়া বীণা-তার যথা

অঙ্গুলির পরশনে। গেলা কামবধূ,

দ্রুতগতি বায়ুপথে, কৈলাস-শিখরে।

সরসে নিশান্তে যথা ফুটি, সরোজিনী

নমে ত্বিষাম্পতি-দূতী ঊষার চরণে,

নমিলা মদন-প্রিয়া হরপ্রিয়া-পদে।

আশিষি রতিরে, হাসি কহিলা অম্বিকা,—

“যোগাসনে তপে মগ্ন যোগীন্দর, কেমনে,

কোন্ রঙ্গে, ভগ্ন করি তাঁহার সমাধি,

কহ মোরে, বিধুমুখি?” উত্তরিলা নমি

সুকেশিনী,— “ধর, দেবি, মোহিনী মূরতি।

দেহ আজ্ঞা, সাজাই ও বর বপুঃ, আনি

নানা আভরণ, হেরি যে সবে, পিনাকী

ভুলিবেন, ভুলে যথা ঋতুপতি, হেরি

মধুকালে বনস্থলী কুসুম-কুন্তলা!



এতেক কহিয়া রতি, সুবাসিল তেলে

মাজি চুল, বিনানিলা মনোহর বেণী।

যোগাইলা আনি ধনী বিবিধ ভূষণে,

হীরক, মুকুতা, মণি-খচিত, আনিলা

চন্দন, কেশর সহ কুঙ্কুম, কস্তুরী;

রত্ন-সঙ্কলিত-আভা কৌষেয় বসনে।

লাক্ষারসে পা’দুখানি চিত্রিলা হরষে

চারুনেত্রা। ধরি মূর্তি ভুবনমোহিনী,

সাজিলা নগেন্দ্র-বালা, রসানে মার্জিত

হেম-কান্তি-সম কান্তি দ্বিগুণ শোভিল।

হেরিলা দর্পণে দেবী ও চন্দ্র-আননে,

প্রফুল্ল নলিনী যথা বিমল সলিলে

নিজ-বিকচিত-রুচি। হাসিয়া কহিলা,

চাহি স্মর-হর-প্রিয়া স্মর-প্রিয়া পানে;—

“ডাক তব প্রাণনাথে।” অমনি ডাকিলা

(পিককুলেশ্বরী যথা ডাকে ঋতুবরে!)

মদনে মদন-বাঞ্ছা। আইলা ধাইয়া

ফুল-ধনুঃ, আসে যথা প্রবাসে প্রবাসী,

স্বদেশ-সঙ্গীত-ধ্বনি শুনি রে উল্লাসে!



কহিলা শৈলেশসুতা; “চল মোর সাথে,

হে মন্মথ, যাব আমি যথা যোগীপতি

যোগে মগ্ন এবে; বাছা, চল ত্বরা করি।”



অভয়ার পদতলে মায়ার নন্দন,

মদন আনন্দময়, উত্তরিলা ভয়ে,—

“হেন আজ্ঞা কেন, দেবি, কর এ দাসেরে?

স্মরিলে পূর্বের কথা, মরি, মা, তরাসে!

মূঢ় দক্ষ-দোষে যবে দেহ ছাড়ি, সতি

হিমাদ্রির গৃহে জন্ম গ্রহিলা আপনি,

তোমার বিরহ-শোকে বিশ্ব-ভার ত্যজি

বিশ্বনাথ, আরম্ভিলা ধ্যান, দেবপতি

ইন্দ্র আদেশিলা দাসে সে ধ্যান ভাঙিতে,

কুলগ্নে গেনু, মা, যথা মগ্ন বামদেব

তপে; ধরি ফুল-ধনুঃ, হানিনু কুক্ষণে

ফুল-শর। যথা সিংহ সহসা আক্রমে

গজরাজে, পূরি বন ভীষণ গর্জনে,

গ্রাসিলা দাসেরে আসি রোষে বিভাবসু,

বাস যাঁর, ভবেশ্বরি, ভবেশ্বর-ভালে।

হায়, মা, কত যে জ্বালা সহিনু, কেমনে

নিবেদি ও রাঙা পায়ে? হাহাকার রবে,

ডাকিনু বাসবে, চন্দ্রে, পবনে, তপনে;

কেহ না আইল; ভস্ম হইনু সত্বরে!—

ভয়ে ভগ্নোদ্যম আমি ভাবিয়া ভবেশে;—

ক্ষম দাসে, ক্ষেমঙ্করি! এ মিনতি পদে!”



আশ্বাসি মদনে, হাসি কহিলা শঙ্করী;—

“চল রঙ্গে মোর সঙ্গে নির্ভয় হৃদয়ে,

অনঙ্গ। আমার বরে চিরজয়ী তুমি!

যে অগ্নি কুলগ্নে তোমা পাইয়া স্বতেজে

জ্বালাইল, পূজা তব করিবে সে আজি,

ঔষধের গুণ ধরি, প্রাণ-নাশ-কারী

বিষ যথা রক্ষে প্রাণ বিদ্যার কৌশলে!”



প্রণমিয়া কাম তবে উমার চরণে,

কহিলা, “অভয় দান কর যারে তুমি,

অভয়ে, কি ভয় তার এ তিন ভুবনে?

কিন্তু নিবেদন করি ও কমল-পদে;—

কেমনে মন্দির হতে, নগেন্দ্র-নন্দিনি,

বাহিরিবা, কহ দাসে, এ মোহিনী-বেশে?

মুহূর্তে মাতিবে, মাতঃ, জগৎ, হেরিলে

ও রূপ-মাধুরী, সত্য কহিনু তোমারে।

হিতে বিপরীত, দেবি, সত্বরে ঘটিবে।

সুরাসুর-বৃন্দ যবে মথি জলনাথে,

লভিলা অমৃত, দুষ্ট দিতিসুত যত

বিবাদিল দেব সহ সুধামধু-হেতু।

মোহিনী মূরতি ধরি আইলা শ্রীপতি।

ছদ্মবেশী হৃষীকেশে ত্রিভুবন হেরি,

হারাইলা জ্ঞান সবে এ দাসের শরে!

অধর-অমৃত আশে ভুলিল অমৃত

দেব-দৈত্য, নাগদল নম্রশিরঃ লাজে,

হেরি পৃষ্ঠদেশে বেণী, মন্দর আপনি

অচল হইল হেরি উচ্চ কুচ-যুগে!

স্মরিলে সে কথা, সতি, হাসি আসে মুখে।

মলম্বা অম্বরে তাম্র এত শোভা যদি

ধরে, দেবি, ভাবি দেখ বিশুদ্ধ কাঞ্চন-

কান্তি কত মনোহর!” অমনি অম্বিকা,

সুবর্ণ বরণ ঘন মায়ায় সৃজিয়া,

মায়াময়ী, আবরিলা চারু অবয়বে।

হায় রে, নলিনী যেন দিবা-অবসানে

ঢাকিল বদনশশী! কিম্বা অগ্নিশিখা,

ভস্মরাশি মাঝে পশি, হাসি লুকাইলা!

কিম্বা সুধা-ধন যেন, চক্র-প্রসরণে,

বেড়িলেন দেব শত্রু সুধাংশু-মণ্ডলে!



দ্বিরদ-রদ-নির্মিত গৃহদ্বার দিয়া

বাহিরিলা সুহাসিনী, মেঘাবৃতা যেন

ঊষা! সাথে মন্মথ, হাতে ফুল-ধনুঃ,

পৃষ্ঠে তূণ, খরতর ফুল-শরে ভরা-

কণ্টকময় মৃণালে ফুটিল নলিনী।



কৈলাস-শিখরি-শিরে ভীষণ শিখর

ভৃগুমান্, যোগাসন নামেতে বিখ্যাত

ভুবনে; তথায় দেবী ভুবন-মোহিনী

উতরিলা গজগতি। অমনি চৌদিকে

গভীর গহ্বরে বদ্ধ, ভৈরব নিনাদী

জলদল নীরবিলা জল-কান্ত যথা

শান্ত শান্তিসমাগমে, পলাইল দূরে

মেঘদল, তমঃ যথা ঊষার হসনে!

দেখিলা সম্মুখে দেবী কপর্দী তপসী,

বিভূতি-ভূষিত দেহ, মুদিত নয়ন,

তপের সাগরে মগ্ন, বাহ্য-জ্ঞান-হত।



কহিলা মদনে হাসি সুচারুহাসিনী;—

“কি কাজ বিলম্বে আর, হে শম্বর-অরি?

হান তব ফুল-শর।” দেবীর আদেশে

হাঁটু পাড়ি মীনধ্বজ, শিঞ্জিনী টঙ্কারি,

সম্মোহন-শরে শূর বিঁধিলা উমেশে!

শিহরিলা শূলপাণি! লড়িল মস্তকে

জটাজূট তরুরাজী যথা গিরিশিরে।

ঘোর মড় মড় রবে লড়ে ভূকম্পনে।

অধীর হইলা প্রভু! গরজিলা ভালে

চিত্রভানু, ধকধকি উজ্জ্বল জ্বলনে!



ভয়াকুল ফুল-ধনুঃ পশিলা অমনি

ভবানীর বক্ষঃ-স্থলে, পশয়ে যেমতি

কেশরী-কিশোর ত্রাসে, কেশরিণী-কোলে,

গম্ভীর নির্ঘোষে ঘোষে ঘনদল যবে,

বিজলী ঝলসে আঁখি কালানল তেজে!

উন্মীলি নয়ন এবে উঠিলা ধূর্জটি।

মায়া-ঘন-আবরণ ত্যজিলা গিরিজা।



মোহিত মোহিনীরূপে, কহিলা হরষে

পশুপতি, “কেন হেথা একাকিনী দেখি,

এ বিজন স্থলে, তোমা, গণেন্দ্রজননি?

কোথায় মৃগেন্দ্র তব কিঙ্কর, শঙ্করি?

কোথায় বিজয়া, জয়া?” হাসি উত্তরিলা

সুচারুহাসিনী উমা, “এ দাসীরে, ভুলি,

হে যোগীন্দ্র, বহু দিন আছ এ বিরলে;

তেঁই আসিয়াছি, নাথ, দরশন-আশে

পা দুখানি। যে রমণী পতি পরায়ণা,

সহচরী সহ সে কি যায় পতি-পাশে?

একাকী প্রত্যূষে, প্রভু, যায় চক্রবাকী

যথা প্রাণকান্ত তার!” আদরে ঈশান,

ঈষৎ হাসিয়া দেব, অজিন-আসনে

বসাইলা ঈশানীরে। অমনি চৌদিকে

প্রফুল্লিল ফুলকুল; মকরন্দ-লোভে

মাতি শিলীমুখবৃন্দ আইল ধাইয়া;

বহিল মলয়-বায়ু, গাইল কোকিল;

নিশার শিশিরে ধৌত কুসুম-আসার

আচ্ছাদিল শৃঙ্গবরে। উমার উরসে

(কি আর আছে রে বাসা সাজে মনসিজে

ইহা হতে!) কুসুমেষু, বসি কুতূহলে,

হানিলা, কুসুম-ধনুঃ টঙ্কারি কৌতুকে

শর-জাল;— প্রেমামোদে মাতিলা ত্রিশূলী!

লজ্জা-বেশে রাহু আসি গ্রাসিল চাঁদেরে,

হাসি ভস্মে লুকাইলা দেব বিভাবসু!



মোহন মূরতি ধরি, মোহি মোহিনীরে

কহিলা হাসিয়া দেব; “জানি আমি, দেবি,

তোমার মনের কথা,— বাসব কি হেতু

শচী সহ আসিয়াছে কৈলাস-সদনে,

কেন বা অকালে তোমা পূজে রঘুমণি?

পরম ভকত মম নিকষানন্দন;

কিন্তু নিজ কর্ম-ফলে মজে দুষ্টমতি।

বিদরে হৃদয় মম স্মরিলে সে কথা,

মহেশ্বরি! হায়, দেবি, দেবে কি মানবে,

কোথা হেন সাধ্য রোধে প্রাক্তনের গতি?

পাঠাও কামেরে, উমা, দেবেন্দ্র সমীপে।

সত্বরে যাইতে তারে আদেশ, মহেশি,

মায়াদেবি-নিকেতনে। মায়ার প্রসাদে,

বধিবে লক্ষ্মণ শূর মেঘনাদ শূরে।”



চলি গেলা মীনধ্বজ, নীড় ছাড়ি উড়ে

বিহঙ্গম-রাজ যথা, মুহূর্মুহূ চাহি

সে সুখ-সদন পানে! ঘন রাশি রাশি

স্বর্ণবর্ণ, সুবাসিত বাস শ্বাসি ঘন,

বরষি প্রসূনাসার—কমল, কুমুদী,

মালতী, সেঁউতি, জাতি, পারিজাত-আদি

মন্দ-সমীরণ-প্রিয়া—ঘিরিল চৌদিকে

দেবদেব মহাদেবে মহাদেবী সহ।



দ্বিরদ-রদ-নির্মিত হৈমময় দ্বারে

দাঁড়াইলা বিধুমুখী মদন-মোহিনী,

অশ্রুময় আঁখি, আহা! পতির বিহনে!

হেন কালে মধু-সখা উতরিল তথা।

অমনি পসারি বাহু, উল্লাসে মন্মথ

আলিঙ্গন-পাশে বাঁধি, তুষিলা ললনে

প্রেমালাপে। শুখাইল অশ্রুবিন্দু, যথা

শিশির-নীরের বিন্দু শতদল-দলে,

দরশন দিলে ভানু উদয়-শিখরে।

পাই প্রাণ-ধনে ধনী, মুখে মুখ দিয়া,

(সরস বসন্তকালে সারী শুক যথা)

কহিলেন প্রিয়-ভাষে; “বাঁচালে দাসীরে

আশু আসি তার পাশে, হে রতি-রঞ্জন!

কত যে ভাবিতেছিনু, কহিব কাহারে?

বামদেব নামে, নাথ, সদা, কাঁপি আমি,

স্মরি পূর্ব-কথা যত! দুরন্ত হিংসক

শূলপাণি! যেও না গো আর তাঁর কাছে,

মোর কিরে প্রাণেশ্বর!” সুমধুর হাসে

উত্তরিলা পঞ্চশর; “ছায়ার আশ্রমে,

কে কবে ভাস্কর-করে ডরায়, সুন্দরি!

চল এবে যাই যথা দেবকুল-পতি।”



সুবর্ণ-আসনে যথা বসেন বাসব,

উতরি মন্মথ তথা, নিবেদিলা নমি

বারতা। আরোহি রথে দেবরাজ রথী

চলি গেলা দ্রুতগতি মায়ার সদনে।

অগ্নিময় তেজঃ বাজী ধাইল অম্বরে,

অকম্প চামর শিরে; গম্ভীর নির্ঘোষে

ঘোষিল রথের চক্র, চূর্ণি মেঘদলে।



কত ক্ষণে সহস্রাক্ষ উতরিলা বলী

যথা বিরাজেন মায়া। ত্যজি রথ-বরে,

সুরকুল-রথীবর পশিলা দেউলে।

কত যে দেখিলা দেব কে পারে বর্ণিতে?

সৌর-খরতর-কর-জাল-সঙ্কলিত

আভাময় স্বর্ণাসনে বসি কুহকিনী

শক্তীশ্বরী। কর-জোড়ে বাসব প্রণমি

কহিলা; “আশীষ দাসে, বিশ্ব-বিমোহিনি!”



আশীষি শুধিলা দেবী;— “কহ, কি কারণে,

গতি হেথা আজি তব, অদিতি-নন্দন?”



উত্তরিলা দেবপতি;— “শিবের আদেশে,

মহামায়া, আসিয়াছি তোমার সদনে।

কহ দাসে, কি কৌশলে সৌমিত্রি জিনিবে

দশানন-পুত্রে কালি? তোমার প্রসাদে

(কহিলেন বিরূপাক্ষ) ঘোরতর রণে

নাশিবে লক্ষ্মণ শূর মেঘনাদ শূরে।”



ক্ষণ কাল চিন্তি দেবী কহিলা বাসবে,—

“দুরন্ত তারকাসুর, সুর-কুল-পতি,

কাড়ি নিল স্বর্গ যবে তোমায় বিমুখি

সমরে, কৃত্তিকা-কুল-বল্লভ সেনানী,

পার্বতীর গর্ভে জন্ম লভিলা তৎকালে।

বধিতে দানব-রাজে সাজাইলা বীরে

আপনি বৃষভ-ধ্বজ, সৃজি রুদ্র-তেজে

অস্ত্রে। এই দেখ, দেব, ফলক, মণ্ডিত

সুবর্ণে, ওই যে অসি, নিবাসে উহাতে

আপনি কৃতান্ত, ওই দেখ, সুনাসীর,

ভয়ঙ্কর তূণীরে, অক্ষয়, পূর্ণ শরে,

বিষাকর ফণী-পূর্ণ নাগ-লোক যথা!

ওই দেখ ধনুঃ, দেব!” কহিলা হাসিয়া,

হেরি সে ধনুর কান্তি, শচীকান্ত বলী,

“কি ছার ইহার কাছে দাসের এ ধনুঃ

রত্নময়! দিবাকর-পরিধি যেমতি,

জ্বলিছে ফলক-বর ধাঁধিয়া নয়নে।

অগ্নিশিখাসম অসি মহাতেজস্কর!

হেন তূণ আর, মাতঃ, আছে কি জগতে?”



“শুন দেব।” (কহিলেন পুনঃ মায়াদেবী)

“ওইসব অস্ত্রবলে, নাশিলা তারকে

ষড়ানন। ওই সব অস্ত্রবলে, বলি,

মেঘনাদ-মৃত্যু, সত্য কহিনু তোমারে।

কিন্তু হেন বীর নাহি এ তিন ভুবনে,

দেব কি মানব, ন্যায়যুদ্ধে যে বধিবে

রাবণিরে। প্রের তুমি অস্ত্র রামানুজে,

আপনি যাইব আমি কালি লঙ্কাপুরে,

রক্ষিব লক্ষ্মণে, দেব, রাক্ষস-সংগ্রামে।

যাও চলি সুর-দেশে, সুরদল-নিধি।

ফুল-কুল সখী ঊষা যখন খুলিবে

পূর্বাশার হেমদ্বারে পদ্মকর দিয়া

কালি, তব চির-ত্রাস, বীরেন্দ্রকেশরী

ইন্দ্রজিৎ—ত্রাস-হীন করিবে তোমারে—

লঙ্কার পঙ্কজ-রবি যাবে অস্তাচলে!”



মহানন্দে দেব-ইন্দ্র বন্দিয়া দেবীরে,

অস্ত্র লয়ে গেলা চলি ত্রিদশ-আলয়ে।



বসি দেব-সভাতলে কনক-আসনে

বাসব, কহিলা শূর চিত্ররথ শূরে,—

“যতনে লইয়া অস্ত্র, যাও মহাবলি

স্বর্ণ-লঙ্কা-ধামে তুমি। সৌমিত্রি কেশরী

মায়ার প্রসাদে কালি বধিবে সমরে

মেঘনাদে। কেমনে, তা দিবেন কহিয়া

মহাদেবী মায়া তারে! কহিও রাঘবে,

হে গন্ধর্ব-কুল-পতি, ত্রিদিব-নিবাসী

মঙ্গল-আকাঙ্ক্ষী তার; পার্বতী আপনি আজি।

অভয় প্রদান তারে করিও সুমতি!

মরিলে রাবণি রণে, অবশ্য মরিবে

রাবণ, লভিবে পুনঃ বৈদেহী সতীরে

বৈদেহী-মনোরঞ্জন রঘুকুল-মণি।

মোর রথে, রথীবর, আরোহণ করি

যাও চলি। পাছে তোমা হেরি লঙ্কা-পুরে

বাধায় বিবাদ রক্ষঃ; মেঘদলে আমি

আদেশিব আবরিতে গগনে, ডাকিয়া

প্রভঞ্জনে, দিব আজ্ঞা ক্ষণ ছাড়ি দিতে

বায়ুকুলে, বাহিরিয়া নাচিলে চপলা,

দম্ভোলি-গম্ভীর-নাদে পূরিব জগতে।”



প্রণমি দেবেন্দ্র-পদে, সাবধানে লয়ে

অস্ত্রে, চলি গেলা মর্ত্যে চিত্ররথ রথী।



তবে দেব-কুল-নাথ ডাকি প্রভঞ্জনে

কহিলা, “প্রলয়-ঝড় উঠাও সত্বরে

লঙ্কাপুরে, বায়ুপতি, শীঘ্র দেহ ছাড়ি

কারাবদ্ধ বায়ুদলে; লহ মেঘদলে;

দ্বন্দ্ব ক্ষণ-কাল বৈরী বারি-নাথ সনে,

নির্ঘোষে!” উল্লাসে দেব চলিলা অমনি,

ভাঙিলে শৃঙ্খল লম্ফী কেশরী যেমতি,

যথায় তিমিরাগারে রুদ্ধ বায়ু যত

গিরি-গর্ভে। কত দূরে শুনিলা পবন

ঘোর কোলাহলে; গিরি (দেখিলা) লড়িছে

অন্তরিত পরাক্রমে, অসমর্থ যেন

রোধিতে প্রবল বায়ু আপনার বলে।

শিলাময় দ্বার দেব খুলিলা পরশে।

হুহুঙ্কারি বায়ুকুল বাহিরিল বেগে

যথা অম্বুরাশি, যবে ভাঙে আচম্বিতে

জাঙাল! কাঁপিল মহী; গর্জিল জলধি!

তুঙ্গ-শৃঙ্গধরাকারে তরঙ্গ-আবলী

কল্লোলিল, বায়ু-সঙ্গে রণরঙ্গে মাতি!

ধাইল চৌদিকে মন্দ্রে জীমূত; হাসিল

ক্ষণপ্রভা; কড়মড়ে নাদিল দম্ভোলি।

পলাইল তারানাথ তারাদলে লয়ে।

ছাইল লঙ্কায় মেঘ, পাবক উগরি

রাশি রাশি; বনে বৃক্ষ পড়িল উপড়ি

মড়মড়ে; মহাঝড়ি বহিল আকাশে।

বর্ষিল আসার যেন সৃষ্টি ডুবাইতে

প্রলয়ে। বৃষ্টিল শিলা তড়তড়তড়ে।



পশিল আতঙ্কে রক্ষঃ যে যাহার ঘরে।

যথায় শিবির মাঝে বিরাজেন বলী

রাঘবেন্দ্র, আচম্বিতে উতরিলা রথী

চিত্ররথ, দিবাকর যেন অংশুমালী,

রাজ-আভরণ দেহে! শোভে কটিদেশে

সারসন, রাশি-চক্র-সম তেজোরাশি,

ঝোলে তাহে অসিবর—ঝল ঝল ঝলে!

কেমনে বর্ণিবে কবি দেব-তূণ, ধনুঃ,

চর্ম, বর্ম, শূল, সৌর-কিরীটের আভা

স্বর্ণময়ী? দৈববিভা ধাঁধিল নয়নে

স্বর্গীয় সৌরভে দেশ পূরিল সহসা।



সসম্ভ্রমে প্রণমিয়া, দেবদূত-পদে

রঘুবর, জিজ্ঞাসিলা, “হে ত্রিদিববাসি,

ত্রিদিব ব্যতীত, আহা, কোন্ দেশ সাজে

এহেন মহিমা, রূপে?—কেন হেথা আজি,

নন্দনকানন ত্যজি, কহ এ দাসেরে?

নাহি স্বর্ণাসন, দেব, কি দিব বসিতে?

তবে যদি কৃপা, প্রভু, থাকে দাস প্রতি,

পাদ্য, অর্ঘ্য লয়ে বসো এই কুশাসনে।

ভিখারী রাঘব হায়।” আশীষিয়া রথী

কুশাসনে বসি তবে কহিলা সুস্বরে,—



“চিত্ররথ নাম মম, শুন দাশরথি;

চির-অনুচর আমি সেবি অহরহঃ

দেবেন্দ্রে, গন্ধর্বকুল আমার অধীনে।

আইনু এ পুরে আমি ইন্দ্রের আদেশে।

তোমার মঙ্গলাকাঙ্ক্ষী দেবকুল সহ

দেবেশ। এই যে অস্ত্র দেখিছ নৃমণি,

দিয়াছেন পাঠাইয়া তোমার অনুজে

দেবরাজ। আবির্ভাবি মায়া মহাদেবী

প্রভাতে, দিবেন কহি, কি কৌশলে কালি

নাশিবে লক্ষ্মণ শূর মেঘনাদ শূরে।

দেবকুল-প্রিয় তুমি, রঘুকুল-মণি।

সুপ্রসন্ন তব প্রতি আপনি অভয়া!”



কহিলা রঘুনন্দন; “আনন্দ-সাগরে

ভাসিনু, গন্ধর্বশ্রেষ্ঠ, এ শুভ সংবাদে!

অজ্ঞ নর আমি; হায়, কেমনে দেখাব

কৃতজ্ঞতা? এই কথা জিজ্ঞাসি তোমারে।”



হাসিয়া কহিলা দূত; “শুন, রঘুমণি,

দেব প্রতি কৃতজ্ঞতা, দরিদ্র-পালন,

ইন্দ্রিয়-দমন, ধর্মপথে সদা গতি,

নিত্য সত্য-দেবী-সেবা; চন্দন, কুসুম,

নৈবেদ্য, কৌষিক বস্ত্র আদি বলি যত,

অবহেলা করে দেব, দাতা যে যদ্যপি

অসৎ! এ সার কথা কহিনু তোমারে!”



প্রণমিলা রামচন্দ্র; আশীষিয়া রথী

চিত্ররথ, দেবরথে গেলা দেবপুরে।

থামিল তুমুল ঝড়, শান্তিলা জলধি;

হেরিয়া শশাঙ্কে পুনঃ তারাদল সহ,

হাসিল কনকলঙ্কা। তরল সলিলে

পশি, কৌমুদিনী পুনঃ অবগাহে দেহ

রজোময়; কুমুদিনী হাসিল কৌতুকে।

আইল ধাইয়া পুনঃ রণ-ক্ষেত্রে, শিবা

শবাহারী; পালে পালে গৃধিনী, শকুনী,

পিশাচ। রাক্ষসদল বাহিরিল পুনঃ

ভীম-প্রহরণ-ধারী—‍—মত্ত বীরমদে।



ইতি শ্রীমেঘনাদবধে কাব্যে অস্ত্রলাভো নাম দ্বিতীয়ঃ সর্গঃ।





প্রমোদ-উদ্যানে কাঁদে দানব-নন্দিনী

প্রমীলা, পতি-বিরহে-কাতরা যুবতী।

অশ্রুআঁখি বিধুমুখী ভ্রমে ফুলবনে

কভু, ব্রজ-কুঞ্জ-বনে, হায় রে যেমনি

ব্রজবালা, নাহি হেরি কদম্বের মূলে

পীতধড়া পীতাম্বরে, অধরে মুরলী।

কভু বা মন্দিরে পশি, বাহিরায় পুনঃ

বিরহিণী, শূন্য নীড়ে কপোতী যেমতি

বিবশা! কভু বা উঠি উচ্চ-গৃহ-চূড়ে,

এক-দৃষ্টে চাহে বামা দূর লঙ্কা পানে,

অবিরল চক্ষুঃজল পুঁছিয়া আঁচলে!—

নীরব বাঁশরী, বীণা, মুরজ, মন্দিরা,

গীত-ধ্বনি। চারি দিকে সখী-দল যত,

বিরস-বদন, মরি, সুন্দরীর শোকে!

কে না জানে ফুলকুল বিরস-বদনা,

মধুর বিরহে যবে তাপে বনস্থলী?



উতরিলা নিশা-দেবী প্রমোদ-উদ্যানে।

শিহরি প্রমীলা সতী, মৃদু কল-স্বরে,

বাসন্তী নামেতে সখী বসন্ত-সৌরভা,

তার গলা ধরি কাঁদি কহিতে লাগিলা,—

“ওই দেখ, আইল লো তিমির যামিনী

কাল-ভুজঙ্গিনী-রূপে দংশিতে আমারে,

বাসন্তি! কোথায়, সখি, রক্ষঃ-কুল-পতি,

অরিন্দম ইন্দ্রজিৎ, এ বিপত্তি কালে?

এখনি আসিব বলি গেলা চলি বলী;

কি কাজে এ ব্যাজ আমি বুঝিতে না পারি।

তুমি যদি পার, সই, কহ লো আমারে।”



কহিলা বাসন্তী সখী, বসন্তে যেমতি

কুহরে বসন্তসখা,— “কেমনে কহিব

কেন প্রাণনাথ তব বিলম্বেন আজি?

কিন্তু চিন্তা দূর তুমি কর, সীমন্তিনি!

ত্বরায় আসিবে শূর নাশিয়া রাঘবে।

কি ভয় তোমার সখি? সুরাসুর-শরে

অভেদ্য শরীর যাঁর, কে তাঁরে আঁটিবে

বিগ্রহে? আইস মোরা যাই কুঞ্জ-বনে।

সরস কুসুম তুলি, চিকণিয়া গাঁথি

ফুলমালা। দোলাইও হাসি প্রিয়গলে

সে দামে, বিজয়ী রথ-চূড়ায় যেমতি

বিজয়পতাকা লোক উড়ায় কৌতুকে।”



এতেক কহিয়া দোঁহে পশিলা কাননে,

যথায় সরসী সহ খেলিছে কৌমুদী,

হাসাইয়া কুমুদেরে; গাইছে ভ্রমরী,

কুহরিছে পিকবর, কুসুম ফুটিছে;

শোভিছে আনন্দময়ী বনরাজী-ভালে

(মণিময় সিঁথিরূপে) জোনাকের পাঁতি,

বহিছে মলয়ানিল, মর্মরিছে পাতা।

আঁচল ভরিয়া ফুল তুলিলা দুজনে।

কত যে ফুলের দলে, প্রমীলার আঁখি

মুক্তিল শিশির-নীরে, কে পারে কহিতে?

কত দূরে হেরি বামা সূর্যমুখী দুঃখী,

মলিন-বদনা, মরি, মিহির-বিরহে

দাঁড়াইয়া তার কাছে কহিলা সুস্বরে;—

“তোর লো যে দশা এই ঘোর নিশা-কালে,

ভানু-প্রিয়ে, আমিও লো সহি সে যাতনা।

আঁধার সংসার এবে এ পোড়া নয়নে!

এ পরাণ দহিছে লো বিচ্ছেদ-অনলে!

যে রবির ছবি পানে চাহি বাঁচি আমি

অহরহঃ, অস্তাচলে আচ্ছন্ন লো তিনি।

আর কি পাইব আমি, (ঊষার প্রসাদে

পাইবি যেমতি, সতি, তুই) প্রাণেশ্বরে?”



অবচয়ি ফুল-চয়ে সে নিকুঞ্জ বনে,

বিষাদে নিশ্বাস ছাড়ি,সখীরে সম্ভাষি

কহিলা প্রমীলা সতী; "এইত তুলিনু

ফুলরাশি; চিকণিয়া গাঁথিনু,স্বজনি,

ফুলমালা;কিন্তু কোথা পাব সে চরণে,

পুস্পাঞ্জলি দিয়া যাহে চাহি পূজিবারে;

কে বাঁধিল মৃগরাজে বুঝিতে না পারি।

চল,সখি, লঙ্কাপুরে যাই মোরা সবে।”



কহিল বাসন্তী সখী;--"কেমনে পশিবে

লঙ্কাপুরে আজি তুমি? অলঙ্ঘ্য সাগর-

সম রাঘবীয় চমূ বেড়িছে তাহারে;

লক্ষ লক্ষ রক্ষঃ-অরি ফিরিছে চৌদিকে

অস্ত্রপাণি,দন্ডপাণি দন্ডধর যথা"



রুষিলা দানব-বালা প্রমীলা রূপসী;--

"কি কহিলি, বাসন্তি? পর্ব্বত-গৃহ ছাড়ি,

বাহিরায় যবে নদী সিন্ধুর উদ্দেশে,

কার হেন সাধ্য যে সে রোধে তার গতি?

দানব-নন্দিনী আমি,রক্ষঃ-কুল-বধূ;

রাবণ শ্বশুর মম, মেঘনাদ স্বামী,--

আমি কি ডরাই,সখি,ভিখারী রাঘবে?

পশিব লঙ্কায় আজি নিজ ভুজ-বলে;

দেখিব কেমনে মোরে নিবারে নৃমণি?”



এতেক কহিয়া সতী, গজ-পতি-গতি,

রোষাবেশে প্রবেশিলা সুবর্ণ-মন্দিরে।



যথা যবে পরন্তপ পার্থ মহারথী,

যজ্ঞের তুরঙ্গ সঙ্গে আসি, উতরিলা

নারীদেশে, দেবদত্ত শঙ্খ-নাদে রুষি,

রণ-রঙ্গে বীরাঙ্গনা সাজিল কৌতুকে;—

উথলিল চারি দিকে দুন্দুভির ধ্বনি;

বাহিরিল বামাদল বীরমদে মাতি,

উলঙ্গিয়া অসিরাশি, কার্মুক টঙ্কারি,

আস্ফালি ফলকপুঞ্জে! ঝক্ ঝক্ ঝকি

কাঞ্চন-কঞ্চুক-বিভা উজলিল পুরী!

মন্দুরায় হেষে অশ্ব, ঊর্ধ্ব কর্ণে শুনি

নূপুরের ঝনঝনি, কিঙ্কিণীর বোলী,

ডমরুর রবে যথা নাচে কাল ফণী।

বারিমাঝে নাদে গজ শ্রবণ বিদরি,

গম্ভীর নির্ঘোষে যথা ঘোষে ঘনপতি

দূরে! রঙ্গে গিরি-শৃঙ্গে, কাননে, কন্দরে,

নিদ্রা ত্যজি প্রতিধ্বনি জাগিলা অমনি;—

সহসা পূরিল দেশ ঘোর কোলাহলে।



নৃ-মুণ্ড-মালিনী নামে উগ্রচণ্ডা ধনী,

সাজাইয়া শত বাজী বিবিধ সাজনে,

মন্দুরা হইতে আনে অলিন্দের কাছে

আনন্দে। চড়িলা ঘোড়া এক শত চেড়ী

অশ্ব-পার্শ্বে কোষে অসি বাজিল ঝণঝণি।

নাচিল শীর্ষক-চূড়া; দুলিল কৌতুকে

পৃষ্ঠে মণিময় বেণী তুণীরের সাথে।

হাতে শূল, কমলে কণ্টকময় যথা

মৃণাল। হেষিল অশ্ব মগন হরষে,

দানব-দলনী-পদ্ম-পদ-যুগ ধরি

বক্ষে, বিরূপাক্ষ সুখে নাদেন যেমতি।

বাজিল সমরবাদ্য, চমকিলা দিবে

অমর, পাতালে নাগ, নর নরলোকে।



রোষে লাজভয় ত্যজি, সাজে তেজস্বিনী

প্রমীলা। কিরীট-ছটা কবরী-উপরি,

হায় রে, শোভিল যথা কাদম্বিনী শিরে

ইন্দ্রচাপ! লেখা ভালে অঞ্জনের রেখা,

ভৈরবীর ভালে যথা নয়নরঞ্জিকা

শশিকলা! উচ্চ কুচ আবরি কবচে

সুলোচনা, কটিদেশে যতনে আঁটিলা

বিবিধ রতনময় স্বর্ণ-সারসনে।

নিষঙ্গের সঙ্গে পৃষ্ঠে ফলক দুলিল,

রবির পরিধি হেন ধাঁধিয়া নয়নে!

ঝকঝকি ঊরুদেশে (হায় রে, বর্তুল

যথা রম্ভা বন-আভা!) হৈমময় কোষে

শোভে খরশান অসি; দীর্ঘ শূল করে;

ঝলমলি ঝলে অঙ্গে নানা আভরণ!—

সাজিলা দানব-বালা, হৈমবতী যথা

নাশিতে মহিষাসুরে ঘোরতর রণে,

কিংবা শুম্ভ নিশুম্ভ, উন্মাদ বীর-মদে।

(৮)ডাকিনী যোগিনীসম বেড়িলা সতীরে

অশ্বারূঢ়া চেড়ীবৃন্দ। চড়িলা সুন্দরী

বড়বা নামেতে বামী — বাড়বাগ্নি-শিখা।



গম্ভীরে অম্বরে যথা নাদে কাদম্বিনী,

উচ্চৈস্বরে নিতম্বিনী কহিলা সম্ভাষি

সখীবৃন্দে; “লঙ্কাপুরে, শুন লো দানবি,

অরিন্দম ইন্দ্রজিৎ বন্দী-সম এবে।

কেন যে দাসীরে ভুলি বিলম্বেন তথা

প্রাণনাথ, কিছু আমি না পারি বুঝিতে?

যাইব তাঁহার পাশে, পশিব নগরে

বিকট কটক কাটি, জিনি ভুজবলে

রঘুশ্রেষ্ঠে — এ প্রতিজ্ঞা, বীরাঙ্গনা, মম;

নতুবা মরিব রণে— যা থাকে কপালে!

দানব-কুল-সম্ভবা আমরা, দানবি;—

দানবকুলের বিধি বধিতে সমরে,

দ্বিষত-শোণিত-নদে নতুবা ডুবিতে।

অধরে ধরি লো মধু, গরল লোচনে

আমরা; নাহি কি বল এ ভুজ-মৃণালে?

চল সবে, রাঘবের হেরি বীরপনা।

দেখিব যে রূপ দেখি সূর্পণখা পিসী

মাতিল মদন-মদে পাঞ্চবটী-বনে,

দেখিব লক্ষ্মণ শূরে; নাগ-পাশ দিয়া

বাঁধি লব বিভীষণে — রক্ষঃ-কুলাঙ্গারে!

দলিব বিপক্ষ-দলে, মাতঙ্গিনী যথা

নলবন। তোমরা লো বিদ্যুৎ-আকৃতি,

বিদ্যুতের গতি চল পড়ি অরি-মাঝে!”



নাদিল দানব-বালা হুহুঙ্কার রবে,

মাতঙ্গিনীযূথ যথা — মত্ত মধু-কালে।

যথা বায়ু-সখা সহ দাবানল গতি

দুর্ব্বার,চলিলা সতী পতির উদ্দেশে।

টলিল কনক-লঙ্কা, গর্জ্জিল জলধি;

ঘনঘনাকারে রেণু উড়িল চৌদিকে;--

কিন্তু নিশা-কালে কবে ধূম-পুঞ্জ পারে

আবরিতে অগ্নি-শিখা? অগ্নিশিখা-তেজে

চলিলা প্রমীলা দেবী বামা-বল-দলে।



কতক্ষনে উতরিলা পশ্চিম দুয়ারে

বিধুমুখী। একবারে শত শঙ্খ ধরি

ধ্বনিলা, টঙ্কারি রোষে শত ভীম ধনুঃ,

স্ত্রীবৃন্দ; কাঁপিল লঙ্কা আতঙ্কে; কাঁপিল

মাতঙ্গে নিষাদী; রথে রথী; তুরঙ্গমে

সাদীবর; সিংহাসনে রাজা;অবরোধে

কুলবধূ; বিহঙ্গম কাঁপিল কুলায়ে;

পর্ব্বত-গহ্বরে সিংহ ; বন-হস্তী বনে

ডুবিল অতল জলে জলচর যত!



পবন-নন্দন হনু ভীষণ-দর্শন,

রোষে অগ্রসরি শূর গরজি কহিলা;—

“কে তোরা এ নিশা-কালে আইলি মরিতে?

জাগে এ দুয়ারে হনু, যার নাম শুনি

থরথরি রক্ষোনাথ কাঁপে সিংহাসনে।

আপনি জাগেন প্রভু রঘু-কুল-মণি

সহ মিত্র বিভীষণ, সৌমিত্রিকেশরী,

শত শত বীর আর দুর্ধর্ষ সমরে।

কি রঙ্গে অঙ্গনা-বেশ ধরিলি দুর্মতি?

জানি আমি নিশাচর পরম-মায়াবী।

কিন্তু মায়া-বল আমি টুটি বাহু-বলে;—

যথা পাই মারি অরি ভীম প্রহরণে।”



নৃ-মুণ্ড-মালিনী সখী (উগ্রচণ্ডা ধনী!)

কোদণ্ড টঙ্কারি রোষে কহিলা হুঙ্কারে—

“শীঘ্র ডাকি আন্ হেথা তোর সীতানাথে,

বর্বর! কে চাহে তোরে, তুই ক্ষুদ্রজীবী!

নাহি মারি অস্ত্র মোরা তোর সম জনে

ইচ্ছায়। শৃগাল সহ সিংহী কি বিবাদে?

দিনু ছাড়ি; প্রাণ লয়ে পালা, বনবাসি!

কি ফল বধিলে তোরে, অবোধ? যা চলি,

ডাক্ সীতানাথে হেথা, লক্ষ্মণ ঠাকুরে,

রাক্ষস-কুল-কলঙ্ক ডাক্ বিভীষণে!

অরিন্দম ইন্দ্রজিৎ — প্রমীলা সুন্দরী

পত্নী তাঁর; বাহুবলে প্রবেশিবে এবে

লঙ্কাপুরে, পতিপদ পূজিতে যুবতী!

কোন্ যোধ সাধ্য, মূঢ়, রোধিতে তাঁহারে?”



প্রবল পবন-বলে বলীন্দ্র পাবনি

হনু, অগ্রসরি শূর, দেখিলা সভয়ে

বীরাঙ্গনা, মাঝে রঙ্গে প্রমীলা দানবী।

ক্ষণ-প্রভা-সম বিভা খেলিছে কিরীটে,

শোভিছে বরাঙ্গে বর্ম, সৌর-অংশু-রাশি,

মণি-আভা সহ মিশি, শোভয়ে যেমনি!

বিস্ময় মানিয়া হনু, ভাবে মনে মনে,—

“অলঙ্ঘ্য সাগর লঙ্ঘি, উতরিনু যবে

লঙ্কাপুরে, ভয়ঙ্করী হেরিনু ভীমারে,

প্রচণ্ডা, খর্পর খণ্ডা হাতে, মুণ্ডমালী।

দানব-নন্দিনী যত মন্দোদরী-আদি

রাবণের প্রণয়িনী, দেখিনু তা সবে।

রক্ষঃ-কুল-বালা-দলে, রক্ষঃ-কুল-বধূ

(শশিকলা-সম রূপে) ঘোর নিশা-কালে,

দেখিনু সকলে একা ফিরি ঘরে ঘরে।

দেখিনু অশোক-বনে (হায় শোকাকুলা)

রঘু-কুল-কমলেরে; কিন্তু নাহি হেরি

এ হেন রূপ-মাধুরী কভু এ ভুবনে!

ধন্য বীর মেঘনাদ, যে মেঘের পাশে

প্রেম-পাশে বাঁধা সদা হেন সৌদামিনী!”



এতেক ভাবিয়া মনে অঞ্জনা-নন্দন

(প্রভঞ্জন স্বনে যথা) কহিলা গম্ভীরে;

“বন্দীসম শিলাবন্ধে বাঁধিয়া সিন্ধুরে;

হে সুন্দরি, প্রভু মম, রবি-কুল-রবি,

লক্ষ লক্ষ বীর সহ আইলা এ পুরে।

রক্ষোরাজ বৈরী তাঁর; তোমরা অবলা,

কহ, কি লাগিয়া হেথা আইলা অকালে?

নির্ভয় হৃদয়ে কহ; হনুমান আমি

রঘুদাস; দয়া-সিন্ধু রঘু-কুল-নিধি।

তব সাথে কি বিবাদ তাঁর, সুলোচনে?

কি প্রসাদ মাগ তুমি, কহ ত্বরা করি;

কি হেতু আইলা হেথা? কহ, জানাইব

তব আবেদন, দেবি, রাঘবের পদে।”



উত্তর করিলা সতী, — হায় রে, সে বাণী

ধ্বনিল হনুর কানে বীণাবাণী যথা

মধুমাখা, — “রঘুবর পতি-বৈরী মম;

কিন্তু তা বলিয়া আমি কভু না বিবাদি

তাঁর সঙ্গে। পতি মম বীরেন্দ্র-কেশরী,

নিজ-ভুজ-বলে তিনি ভুবন-বিজয়ী;

কি কাজ আমার যুঝি তাঁর রিপু সহ?

অবলা, কুলের বালা, আমরা সকলে;

কিন্তু ভেবে দেখ, বীর, যে বিদ্যুৎ-ছটা

রমে আঁখি, মরে নর, তাহার পরশে।

লও সঙ্গে, শূর, তুমি ওই মোর দূতী।

কি যাচ্‌ঞা করি আমি রামের সমীপে

বিবরিয়া কবে রামা; যাও ত্বরা করি।”



নৃ-মুণ্ড-মালিনী দূতী, নৃ-মুণ্ড-মালিনী—

আকৃতি, পশিয়া ধনী অরি-দল-মাঝে

নির্ভয়ে, চলিলা যথা গুরুত্মতী তরি,

তরঙ্গ-নিক্করে রঙ্গ করি অবহেলা,

অকূল সাগর-জলে ভাসে একাকিনী।

আগে আগে চলে হনু পথ দেখাইয়া।

চমকিলা বীরবৃন্দ হেরিয়া — বামারে,

চমকে গৃহস্থ যথা ঘোর নিশা-কালে

হেরি অগ্নি-শিখা ঘরে! হাসিলা ভামিনী

মনে মনে। একদৃষ্টে চাহে বীর যত

দড়ে রড়ে জড় সবে হয়ে স্থানে স্থানে।

বাজিল নূপুর পায়ে, কাঞ্চী কটি-দেশে।

ভীমাকার শূল করে, চলে নিতম্বিনী

জরজরি সর্বজনে কটাক্ষের শরে

তীক্ষ্ণতর। শিরোপরি শীর্ষকের চূড়া,

চন্দ্রক-কলাপময়, নাচে কুতূহলে;

ধক্‌ধকে রত্নাবলী কুচ-যুগমাঝে

পীবর! দুলিছে পৃষ্ঠে মণিময় বেণী।

কামের পতাকা যথা উড়ে মধু-কালে!

নব-মাতঙ্গিনী-গতি চলিলা রঙ্গিণী

আলো করি দশ দিশ, কৌমুদী যেমতি,

কুমুদিনী-সখী, ঝলে বিমল সলিলে,

কিম্বা ঊষা অংশুময়ী গিরিশৃঙ্গ মাঝে!



শিবিরে বসেন প্রভু রঘু-চুড়ামণি;

করপুটে শূর-সিংহ লক্ষ্মণসম্মুখে,

পাশে বিভীষণ সখা, আর বীর যত,

রুদ্র-কুল-সমতেজঃ, ভৈরব মূরতি।

দেব-দত্ত অস্ত্র-পুঞ্জ, শোভে পিঠোপরি,

রঞ্জিত রঞ্জনরাগে, কুসুম-অঞ্জলি-

আবৃত; পুড়িছে ধূপ ধূমি ধূপদানে;

সারি সারি চারি দিকে জ্বলিছে দেউটি।

বিস্ময়ে চাহেন সবে দেব-অস্ত্র পানে।

কেহ বাখানেন খড়্গ; চর্মবর কেহ,

সুবর্ণ-মণ্ডিত যথা দিবা-অবসানে

রবির প্রসাদে মেঘ; তূণীর কেহ বা;

কেহ বর্ম, তেজোরাশি! আপনি সুমতি

ধরি ধনুঃ-বরে করে কহিলা রাঘব;

“বৈদেহীর স্বয়ম্বরে ভাঙিনু পিনাকে

বাহু-বলে; এ ধনুকে নারি গুণ দিতে!

কেমনে, লক্ষ্মণ ভাই নোয়াইবে এরে?”

সহসা নাদিল ঠাট; ‘জয় রাম’ ধ্বনি

উঠিল আকাশ-দেশে ঘোর কোলাহলে,

সাগর-কল্লোল যথা! ত্রস্তে রক্ষোরথী,

দাশরথি-পানে চাহি, কহিলা কেশরী;—

"চেয়ে দেখ,রাঘবেন্দ্র, শিবির-বাহিরে।

নিশীথে কি ঊষা আসি উতরিলা হেথা?"



বিস্ময়ে চাহিলা সবে শিবির-বাহিরে।

"ভৈরবীরূপিণী বামা," কহিলা নৃমণি,

"দেবী কি দানবী, সখে, দেখ নিরখিয়া।

মায়াময় লঙ্কা-ধাম; পূর্ণ ইন্দ্রজালে;

কামরূপী তবাগ্রজ। দেখ ভাল করি;

এ কুহক তব কাছে অবিদিত নহে।

শুভক্ষণে, রক্ষোবর, পাইনু তোমারে

আমি! তোমা বিনা, মিত্র, কে আর রাখিবে

এ দুর্ব্বল বলে, কহ, এ বিপত্তি-কালে?

রামের চির-রক্ষণ তুমি রক্ষঃপুরে!"



হেন কালে হনু সহ উতরিলা দূতী

শিবিরে। প্রণমি বামা কৃতাঞ্জলিপুটে,

(ছত্রিশ রাগিণী যেন মিলি এক তানে!)

কহিলা; "প্রণমি আমি রাঘবের পদে,

আর যত গুরুজনে;— নৃ-মুণ্ড-মালিনী

নাম মম; দৈত্যবালা প্রমীলা সুন্দরী,

বীরেন্দ্র-কেশরী ইন্দ্রজিতের কামিনী,

তাঁর দাসী।" আশীষিয়া, বীর দাশরথি

শুধিলা, "কি হেতু, দূতি, গতি হেথা তব?

বিশেষিয়া কহ মোরে, কি কাজে তুষিব

তোমার ভর্ত্রিণী, শুভে? কহ শীঘ্র করি;"



উত্তরিলা ভীমা-রূপী, "বীর-শ্রেষ্ঠ তুমি,

রঘুনাথ; আসি যুদ্ধ কর তাঁর সাথে,

নতুবা ছাড়হ পথ; পশিবে রূপসী

স্বর্ণলঙ্কাপুরে আজি পূজিতে পতিরে।

বধেছ অনেক রক্ষঃ নিজ ভুজ-বলে;

রক্ষোবধূ মাগে রণ; দেহ রণ তারে,

বীরেন্দ্র। রমণী শত মোরা; যাহে চাহ,

যুঝিবে সে একাকিনী। ধনুর্বাণ ধর,

ইচ্ছা যদি, নর-বর; নহে চর্ম অসি,

কিম্বা গদা, মল্লযুদ্ধে সদা মোরা রত!

যথারুচি কর, দেব; বিলম্ব না সহে।

তব অনুরোধে সতী রোধে সখী-দলে,

চিত্রবাঘিনীরে যথা রোধে কিরাতিনী,

মাতে যবে ভয়ঙ্করী— হেরি মৃগ-পালে।”



এতেক কহিয়া বামা শিরঃ নোয়াইলা,

প্রফুল্ল কুসুম যথা ( শিশির মন্ডিত )

বন্দে নোয়াইয়া শিরঃ মন্দ-সমীরণে ;



উত্তরিলা রঘুপতি ;"শুন, সুকেশিনী,

বিবাদ না করি আমি কভু অকারণে।

অরি মম রক্ষ-পতি ;তোমরা সকলে

কুলবালা,কুলবধূ; কোন অপরাধে

বৈরি-ভাব আচরিব তোমাদেরসাথে?

আনন্দে প্রবেশ লঙ্কা নিঃশঙ্ক হৃদয়ে”।



এতেক কহিয়া প্রভু কহিলা হনুরে;--

"দেহ ছাড়ি পথ, বলি। অতি সাবধানে,

শিষ্ট আচরণে তুষ্ট কর বামা-দলে।”



প্রণমিয়া সীতানাথে বাহিরিলা দূতী

হাসিয়া কহিলা মিত্র বিভীষণ "দেখ,

প্রমীলার পরাক্রম দেখ বাহিরিয়া,

রঘুপতি;দেখ, দেব, অপূর্ব কৌতুক।

না জানি এ বামা-দলে কে আঁটে সমরে

ভীমারূপী, বীর্য্যবতী চামুন্ডা যেমতি--

রক্তবীজ-কুল-অরি?" কহিলা রাঘব;--

" চল, মিত্র, দেখি তব ভ্রাতৃ-পুত্র-বধূ।”



যথা দূর দাবানল পশিলে কাননে,

অগ্নিময় দশ দিশ ;দেখিলা সম্মুখে

রাঘবেন্দ্র বিভা-রাশি নির্ধূম আকাশে,

সুবর্নি বারিদপুঞ্জে ;শুনিলা চমকি

কোদন্ড-ঘর্ঘর ঘোর,ঘোড়া-দড়বড়ি,

হুহুঙ্কার,কোষে বদ্ধ অসির ঝনঝনি।

সে রোলের সহ মিশি বাজিছে বাজনা,

ঝড় সঙ্গে বহে যেন কাকলী লহরী;

উড়িছে পতাকা ---রত্ন-সঙ্কলিত-আভা;

মন্দগতি আস্কন্দিতে নাচে বজী রাজী;

বোলিছে ঘুঙ্ঘুরাবলী ঘুনু ঘুনু বোলে।

গিরিচূড়াকৃতি ঠাট দাঁড়ায় দুপাশে

অটল,চলিছে মধ্যে বামা-কুল-দল;

উপত্যকা-পথে যথা মাতঙ্গিনী-যূথ,

গরজে পূরিয়া দেশ, ক্ষিতি টলমলি।



সর্ব-অগ্রে উগ্রচন্ডা নৃ-মুন্ডমালিনী,

কৃষ্ণ-হয়ারূঢ়া ধনী, ধ্বজ-দন্ড করে

হৈমময় ; তার পাছে চলে বাদ্যকরী,

বিদ্যাধরী-দল যথা, হায় রে ভূতলে

অতুলিত; বীণা বাঁশী, মৃদঙ্গ, মন্দিরা-

আদি যন্ত্র বাজে মিলি মধুর নিক্কণে;

তার পাছে শূল-পাণি বীরাঙ্গনা-মাঝে

প্রমীলা,তারার দলে শশিকলা যথা;



চলি গেলা বামাকুল। কেহ টঙ্কারিলা

শিঞ্জিনী; হুঙ্কারি কেহ উলঙ্গিলা অসি;

আস্ফালিলা শূলে কেহ ;হাসিলা কেহ বা

অট্টহাসে টিটকারি ;কেহ বা নাদিলা,

গহন বিপিনে যথা নাদে কেশরিণী,

বীর-মদে, কাম-মদে উন্মাদ ভৈরবী;

লক্ষ্য করি রক্ষোবরে ,কহিলা রাঘব;--

" কি আশ্চর্য্য, নৈকষেয়? কভু নাহি দেখি,

কভু নাহি শুনি হেন এ তিন ভুবনে;

নিশার স্বপন আজি দেখিনু কি জাগি?"

উত্তরিলা বিভীষণ; " নিশার স্বপন

নহে এ,বৈদেহী-নাথ,কহিনু তোমারে।

কালনেমি নামে দৈত্য বিখ্যাত জগতে

সুরারি,তনয়া তার প্রমীলা সুন্দরী ।

মহাশক্তি-সম তেজে;দম্ভোলি-নিক্ষেপী

সহস্রাক্ষে যে হর্ষ্যক্ষ বিমুখে সংগ্রামে,

সে রক্ষেন্দ্রে,রাঘবেন্দ্র,রাখে পদতলে

বিমোহিনী,দিগম্বরী যথা দিগম্বরে;"

লঙ্কার কনক-দ্বারে উতরিলা সতী

প্রমীলা। বাজিল শিঙ্গা,বাজিল দুন্দুভি

ঘোর রবে;গরজিল ভীষণ রাক্ষস,

প্রলয়ের মেঘ কিম্বা করীযুথ যথা;

উচ্চৈস্বরে কহে চন্ডা নৃ-মুন্ডমালিনী;---

" কাহারে হানিস্ অস্ত্র,ভীরু,এ আঁধারে ?

নহি রক্ষোরিপু মোরা, রক্ষঃ-কুল-বধূ,

খুলি চক্ষুঃ দেখ চেয়ে।" অমনি দুয়ারী

টানিল হুড়ুকা ধরি হুড় হুড় হড়ে ;

বজ্রশব্দে খুলে দ্বার। পশিলা সুন্দরী

আনন্দে কনক লঙ্কা জয় জয় রবে ।



===***===





নমি আমি,কবি-গুরু তব পদাম্বুজে,

বাল্মীকি;হে ভারতের শিরঃচূড়ামণি,

তব অনুগামী দাস,রাজেন্দ্র-সঙ্গমে

দিন যথা যায় দূর তীর্থ দরশনে;

তব পদ-চিহ্ন ধ্যান করি দিবানিশি,

পশিয়াছে কত যাত্রী যশের মন্দিরে,

দমনিয়া ভব-দম দুরন্ত শমনে---

অমর; শ্রীভর্ত্তৃহরি; সূরী ভবভূতি

শ্রীকন্ঠ;ভারতে খ্যাত বরপুত্র যিনি

ভারতীর, কালিদাস--সুমধুর-ভাষী;

মুরারী-মূরলীধ্বনি-সদৃশ মুরারি

মনোহর;কীর্ত্তিবাস,কীর্ত্তিবাস কবি,

এ বঙ্গের অলঙকার;--হে পিতঃ, কেমনে,

কবিতা-রসের সরে রাজহংস-কুলে

মিলি করি কেলি আমি, না শিখালে তুমি?

গাঁথিব নূতন মালা ,তুলি সযতনে

তব কাব্যদানে ফুল; ইচ্ছা সাজাইতে

বিবিধ ভূষনে ভাষা; কিন্তু কোথা পাব

( দীন আমি; ) রত্নরাজী,তুমি নাহি দিলে,

রত্নাকর ? কৃপা,প্রভু কর আকিন্চনে।



একাকিনি শোকাকুলা, অশোক-কাননে

কাঁদেন রাঘব-বান্ছা আঁধার কুটিরে

নীরবে;দুরন্ত চেড়ী,সতীরে ছাড়িয়া,

ফেরে দূরে মত্ত সবে উৎসব-কৌতুকে--

হীন-প্রাণা হরিণীরে রাখিয়া বাঘিনী

নির্ভয় হৃদয়ে যথা ফেরে দূর বনে

মলিন-বদনা দেবী,হায় রে যেমতি

খনির তিমির গর্ভে ( না পারে পশিতে

সৌর-কর-রাশি যথা ) সূর্য্যকান্ত-মণি;

কিম্বা বিম্বাধরা রমা অম্বুরাশি-তলে;

স্বনিছে পবন, দূরে রহিয়া রহিয়া

উছ্বাসে বিলাপী যথা; লড়িছে বিষাদে

মর্মরিয়া পাতাকুল; বসেছে অরবে

শাখে পাখী; রাশি রাশি কুসুম পড়েছে

তরুমূলে; যেন তরু, তাপি মনস্তাপে,

ফেলিয়াছে খুলি সাজ; দূরে প্রবাহিণী,

উচ্চ বিচী-রবে কাঁদি, চলিছে সাগরে,

কহিতে বারীশে যেন এ দুঃখ-কাহিনী;

না পশে সুধাংশু-অংশু সে ঘোর বিপিনে

ফোটে কি কমল কভু সমল সলিলে ?

তবুও উজ্বল বন ও অপূর্ব্ব রূপে;

একাকিনী বসি দেবী, প্রভা আভাময়ী,

তমোময় ধামে যেন ; হেন কালে তথা

সরমা সুন্দরী আসি বসিলা কাঁদিয়া

সতীর চরণ-তলে,সরমা সুন্দরী--

রক্ষঃকুল-রাজলক্ষী রক্ষোবধূ-বেশে;



কতক্ষনে চক্ষু-জল মুছি সুলোচনা

কহিলা মধুর স্বরে; " দুরন্ত চেড়ীরা,

তোমারে ছাড়িয়া, দেবি ফিরিছে নগরে,

মহোৎসবে রত সবে আজি নিশা-কালে;

এই কথা শুনি আমি আইনু পূজিতে

পা-দুখানি। আনিয়াছি কৌটায় ভরিয়া

সিন্দুর; করিলে আজ্ঞা,সুন্দর ললাটে

দিব ফোঁটা। এয়ো তুমি, তোমার কি সাজে

এ বেশ ? নিষ্ঠুর,হায়, দুষ্ট লঙ্কাপতি ;

কে ছেঁড়ে পদ্মের পর্ণ ? কেমনে হরিল

ও বরাঙ্গ-অলঙ্কার, বুঝিতে না পারি ?



কৌটা খুলি, রক্ষ বধূ যত্নে দিলা ফোঁটা ।

সীমন্তে ; সিন্দুর বিন্দু শোভিল ললাটে ,

গোধূলি-ললাটে, আহা; তারা-রত্ন-যথা ;

দিয়া ফোঁটা, পদ-ধূলি লইলা সরমা ।

" ক্ষম লক্ষি, ছুইনু ও দেব-আকাঙ্খিত

তনু;কিন্তু চির-দাসী দাসী ও চরণে;"



এতেক কহিয়া পুনঃ বসিলা যুবতী

পদতলে;আহা মরি সুবর্ণ-দেউটি

তুলসীর মূলে যেন জ্বলিল, উজলি

দশ দিশ; মৃদু-স্বরে কহিলা মৈথিলী;---

"বৃথা গন্জ দশাননে তুমি, বিধুমুখী ;

আপনি খুলিয়া আমি ফেলাইনু দূরে

আভরণ,যবে পাপী আমারে ধরিল

বনাশ্রমে। ছড়াইনু পথে সে সকলে,

চিহ্ন হেতু। সেই হেতু আনিয়াছে হেথা--

এ কনক-লঙ্কাপুরে----ধীর রঘুনাথে ;

মণি,মুক্তা, রতন, কি আছে লো জগতে,

যাহে নাহি অবহেলি লভিতে সে ধনে ?



যথা গোমুখীর মুখ হইতে সুস্বনে

ঝরে পূত বারি-ধারা, কহিলা জানকী,

মধুর ভাষিণী সতী, আদরে সম্ভাষি

সরমারে,---"হিতৈষিণী সীতার পরমা

তুমি, সখি; পূর্ব্ব-কথা শুনিবারে যদি

ইচ্ছা তব,কহি আমি, শুন মনঃ দিয়া ।---



ছিনু মোরা, সুলোচনে, গোদাবরী-তীরে,

কপোত কপোতী যথা উচ্চ বৃক্ষ-চূড়ে

বাঁধি নীড়,থাকে সুখে; ছিনু ঘোর বনে,

নাম পঞ্চবটী,মর্ত্ত্যে সুর-বন-সম।

সদা করিতেন সেবা লক্ষণ সুমতি।

দন্ডক ভান্ডার যার, ভাবি দেখ মনে,

কিসের অভাব তার? যোগাতেন আনি

নিত্য ফল-মূল বীর সৌমিত্রি; মৃগয়া

করিতেন কভু প্রভু; কিন্তু জীব নাশে

সতত বিরত,সখি রাঘবেন্দ্র বলী,---

দয়ার সাগর নাথ ,বিদিত জগতে;



"ভুলিনু পূর্ব্বের সুখ। রাজার নন্দিনী

রঘু-কুল-বধু আমি; কিন্তু এ কাননে,

পাইনু, সরমা সই,পরম পিরীতি ;

কুটীরের চারিদিকে কত যে ফুটিত

ফুলকুল নিত্য নিত্য,কহিব কেমনে?

পঞ্চবটী-বন-চর মধু নিরবধি;

জাগাত প্রভাতে মোরে কহরি সুস্বরে

পিকরাজ;কোন রাণী,কহ; শশিুমুখি,

হেন চিত্ত-বিনোদন বৈতালিক-গীতে

খোলে আঁখি? শিখী সহ । শিখীনি সুখিনী

নাচিত দুয়ারে মোর; নর্ত্তক,নর্ত্তকী,

এ দোঁহার সম, রামা,আছে কি জগতে ?

অতিথি আসিত নিত্য করভ,করভী,

মৃগ- শিশু, বিহঙ্গম,স্বর্ণ-অঙ্গ কেহ,

কেহ, শুভ্র,কেহ কাল,কেহ বা চিত্রিত,

যথা বাসবের ধনুঃ ঘন-বন-শিরে;

অহিংসক জীব যত। সেবিতাম সবে,

মহাদরে; পালিতাম পরম যতনে,

মরুভূমে স্রতোস্বতী তৃষাতুরে যথা,

আপনি সুজলবতী বারিদ-প্রসাদে।

সরসী আরসি মোর ; তুলি কুবলয়ে,

( অতুল রতন-সম ) পরিতাম কেশে ;

সাজিতাম ফুল-সাজে ; হাসিতেন প্রভু,

বনদেবী বলি মোরে সম্ভাষি কৌতুকে ;

হায়, সখি, আর কি লো পাব প্রাণনাথে?

আর কি এ পোড়া আঁখি এ ছার জনমে

দেখিবে সে পা-দুখানি---আশার সরসে

রাজীব ; নয়ন মণি? হে দারুণ বিধি,

কি পাপে পাপী এ দাসী তোমার সমীপে?



এতেক কহিয়া দেবী কাঁদিলা নীরবে ।

কাঁদিলা সরমা সতী তিতি অশ্রু-নীরে।

কতক্ষনে চক্ষু-জল মুছি রক্ষোবধূ

সরমা, কহিলা সতী সীতার চরণে;---

"স্মরিলে পূর্ব্বের কথা ব্যাথা মনে যদি

পাও, দেবী, থাক তবে; কি কাজ স্মরিয়া ?---

হেরি তব অশ্রু-বারি ইচ্ছি মরিবারে; "



উত্তরিলা প্রিয়ম্বদা (কাদম্বা যেমতি

মধু-স্বরা);--"এ অভাগী,হায়, লো সুভগে,

যদি না কাঁদিবে, তবে কে আর কাঁদিবে

এ জগতে ? কহি, শুন পূর্ব্বের কাহিনী।

বরিষার কালে,সখি,প্লাবন-পীড়নে

কাতর,প্রবাহ,ঢালে,তীর অতিক্রমি,

বারি-রাশি দুই পাশে; তেমতি যে মনঃ

দুঃখিত,দুঃখের কথা কহে সে অপরে।

তেঁই আমি কহি,তুমি শুন,লো সরমে ;

কে আছে সীতার আর এ অবরু-পুরে?

"পঞ্চবটী-বনে মোরা গোদাবরী-তটে

ছিনু সুখে। হায়, সখি,কেমনে বর্ণিব

সে কান্তার-কান্তি আমি ? সতত স্বপনে

শুনিতাম মন-বীণা বন-দেবী-করে;

সরসীর তীরে বসি, দেখিতাম কভু

সৌর-কর-রাশি-বেশে সুরবালা-কেলি

পদ্মবনে; কভু সাধ্ধী ঋষিবংশ-বধূ

সুহাসিনী আসিতেন দাসীর কুটীরে,

সুধাংশুর অংশু যেন অন্ধকার ধামে;

অজিন ( রঞ্জিত, আহা, কত শত রঙে; )

পাতি বসিতাম কভু দীর্ঘ তরুমূলে,

সখী-ভাবে সম্ভাষিয়া ছায়ায়,কভু বা

কুরঙ্গিনী-সঙ্গে রঙ্গে নাচিতাম বনে,

গাইতাম গীত শুনি কোকিলের ধ্বনি;

নব-লতিকার, সতি দিতাম বিবাহ

তরু-সহ; চুম্বিতাম মন্জরিত যবে

দম্পতী, মন্জরীবৃন্দে আনন্দে সম্ভাষি

নাতিনী বলিয়া সবে; গুন্জরিলে অলি,

নাতিনী-জামাই বলি বরিতাম তারে;

কভু বা প্রভুরর সহ ভ্রমিতাম সুখে

নদী-তটে; দেখিতাম তরল সলিলে

নূতন গগন যেন,নব তারাবলী,

নব নিশাকান্ত-কান্তি ; কভু বা উঠিয়া

পর্ব্বত-উপরে ,সখি বসিতাম আমি

নাথের চরণ-তলে, ব্রততী যেমতি

বিশাল রসাল-মূলে; কত যে আদরে

তুষিতেন প্রভু মোরে, বরষি বচন-

সুধা, হায়, কব কারে ? কব বা কেমনে ?

শুনেছি কৈলাস-পুরে কৈলাস-নিবাসী

ব্যোমকেশ,স্বর্ণাসনে বসি গৌরী-সনে,

আগম,পুরাণ, বেদ, পঞ্চতন্ত্র-কথা

পঞ্চমুখে পঞ্চমুখ কহেন উমারে;

শুনিতাম সেইরূপে আমিও,রূপি,

নানাকথা ; এখনও, এ বিজন বনে,

ভাবি আমি শুনি যেন সে মধুর বাণী ;---

সাঙ্গ কি দাসীর পক্ষে, হে নিষ্ঠুর বিধি,

সে সঙ্গীত ?"---নীরবিলা আয়ত-লোচনা

বিষাদে। কহিলা তবে সরমা সুন্দরী ;---

"শুনিলে তোমার কথা, রাঘব-রমণি,

ঘৃণা জন্মে রাজ-ভোগে ; ইচ্ছা করে,ত্যজি

রাজ্য-সুখ, যাই চলি হেন বনবাসে ;

কিন্তু ভেবে দেখি যদি,ভয় হয় মনে।

রবিকর যবে, দেবি, পশে বনস্থলে

তমোময়,নিজগুনে আলো করে বনে

সে কিরণ; নিশি যবে যায় কোন দেশে,

মলিন-বদন সবে তার সমাগমে;

যথা পদার্পণ তুমি কর, মধুমতি,

কেন না হইবে সুখী সর্ব্ব জন তথা,

জগৎ-আনন্দ তুমি, ভুবন-মোহিনী ;

কহ, দেবি, কি কৌশলে হরিল তোমারে

রক্ষঃপতি? শুনিয়াছে বীণা-ধ্বনি দাসী,

পিকবর-রব নব পল্লব-মাঝারে

সরষ মধুর মাসে ; কিন্তু নাহি শুনি

হেন মধুমাখা কথা কভু এ জগতে;"



===***===





কুসুম-শয়নে যথা সুবর্ণ-মন্দিরে

বিরাজে বীরেন্দ্র বলী ইন্দ্রজিত,তথা

পশিল কূজন-ধ্বনি সে সুখ-সদনে।

জাগিলা বীর-কুন্জর কুন্জবন-গীতে।

প্রমীলার করপদ্ম করপদ্মে ধরি

রথীন্দ্র, মধুর স্বরে, হায় রে, যেমতি

নলিনীর কানে অলি কহে গুন্জরিয়া

প্রেমের রহস্য কথা, কহিলা (আদরে

চুম্বি নিমীলিত আঁখি )---"ডাকিছে কূজনে,

হৈমবতী ঊষা তুমি,রূপসি, তোমারে

পাখী-কুল; মিল, প্রিয়ে, কমল লোচন

উঠ, চিরানন্দ মোর; সূর্য্যকান্তমণি-

সম এ পরাণ,কান্তে, তুমি রবিচ্ছবি;----

তেজোহীন আমি তুমি মুদিলে নয়ন;

ভাগ্য-বৃক্ষে ফলোত্তম তুমি হে জগতে

আমার; নয়ন-তারা; মহার্হ রতন;

উঠি দেখ,শশিমুখি,কেমনে ফুটিছে,

চুরি করি কান্তি তব মন্জু কুন্জবনে

কুসুম ;" চমকি রামা উঠিলা সত্বরে;---

গোপিনী কামিনী যথা বেনুর সুরবে;



আবরিলা অবয়ব সুচারু-হাসিনী

শরমে। কহিলা পুনঃ কুমার আদরে;---

"পোহাইল এতক্ষনে তিমির-শর্বরী;

তা না হলে ফুটিতে কি তুমি, কমলিনি,

জুড়াতে এ চক্ষুর্দ্বয়? চল, প্রিয়ে, এবে

বিদায় হইব নমি জননীর পদে;

পরে যথাবিধি পূজি দেব বৈশ্বানরে,

ভীষণ-অশনি-সম শর-বরিষণে

রামের সংগ্রাম-সাধ মিটাব সংগ্রামে।"



সাজিলা রাবণ-বধূ, রাবণ-নন্দন,

অতুল জগতে দোঁহে; বামাকুলোত্তমা

প্রমীলা, পুরুষোত্তম মেঘনাদ বলী ;

শয়ন-মন্দির হতে বাহিরিলা দোঁহে---

প্রভাতের তারা যথা অরুনের সাথে;

বাজিল রাক্ষস-বাদ্য ; নমিল রক্ষক ;

জয় মেঘনাদ উঠিল গগনে ;

রতন-শিবিকাসনে বসিলা হরষে

দম্পতী। বহিলা যান যানবাহ- দলে

মন্দোদরী মহিষীর সুবর্ন-মন্দিরে।



প্রবেশিলা অরিন্দম, ইন্দু-নিভাননা

প্রমীলা সুন্দরী সহ,সে স্বর্ণ-মন্দিরে।

ত্রিজটা নামে রাক্ষসী আইল ধাইয়া।

কহিল বীর-কেশরী; "শুন লো ত্রিজটে,

নিকুম্ভিলা-যজ্ঞ সাঙ্গ করি আমি আজি

যুঝিব রামের সঙ্গে পিতার আদেশে,

নাশিব রাক্ষস-রিপু; তেঁই ইচ্ছা করি

পূজিতে জননী পদ। যাও বার্তা লয়ে ;

কহ,পুত্র, পুত্রবধু দাঁড়ায়ে দুয়ারে

তোমার,হে লঙ্কেশ্বরী ;" সাষ্টাঙ্গে প্রণমি,

কহিলা শূরে ত্রিজটা, ( বিকটা রাক্ষসী)---

"শিবের মন্দিরে এবে রাণী মন্দোদরী,

যুবরাজ; তোমার মঙ্গল-হেতু তিনি

অনিদ্রায়, অনাহারে পূজেন উমেশে ;

তব সম পুত্র, শূর,কার এ জগতে ?

কার বা এ হেন মাতা ?"---এতেক কহিয়া

সৌদামিনী-গতি দূতী ধাইল সত্বরে।

বাহিরিলা লঙ্কেশ্বরী শিবালয় হতে

প্রণমে দম্পতী পদে। হরষে দুজনে

কোলে করি, শিরঃ চুম্বি, কাঁদিলা মহিষী।

কহিলা বীরেন্দ্র; " দেবি আশীষ দাসেরে।

নিকুম্ভিলা-যজ্ঞ সাঙ্গ করি যথাবিধি,

পশিব সমরে আজি, নাশিব রাঘবে;

শিশু ভাই বীরবাহু; বধিয়াছে তারে

পামর। দেখিব মোরে নিবারে কি বলে ?

দেহ পদ-ধূলি, মাতঃ ;তোমার প্রসাদে

নির্ব্বিঘ্ন করিব আজি তীক্ষ্ন শর-জালে

লঙ্কা; বাঁধি দিব আনি তাত বিভীষণে

রাজদ্রোহী ; খেদাইব সুগ্রীব অঙ্গদে

সাগর অতল জলে;" উত্তরিলা রাণী,

মুছিয়া নয়ন-জল রতন-আঁচলে;---



"কেমনে বিদায় তোরে করি রে বাছনি ;

আঁধারি হৃদয়াকাশ,তুই পূর্ণ শশী

আমার। দুরন্ত রণে সীতাকান্ত বলী;

দুরন্ত লক্ষণ শূর; কাল-সর্প-সম

দয়া-শূন্য বিভীষণ; মত্ত লোভ-মদে,

স্ববন্ধু-বান্ধবে মূঢ় নাশে অনায়াসে,

ক্ষুধায় কাতর ব্যাঘ্র গ্রাসয়ে যেমতি

স্বশিশু; কুক্ষনে,বাছা, নিকষা শাশুড়ী

ধরেছিলা গর্ভে দুষ্টে, কহিনু রে তোরে;

এ কনক-লঙ্কা মোর মজালে দুর্ম্মতি;"



হাসিয়া মায়ের পদে উত্তরিলা রথী;---

কেন, মা ডরাও তুমি রাঘবে লক্ষণে,

রক্ষোবৈরী ? দুইবার পিতার আদেশে

তুমুল সংগ্রামে আমি বিমুখিনু দোঁহে

অগ্নিময় শর-জালে ; ও পদ-প্রসাদে

চির-জয়ী দেব-দৈত্য-নরের সমরে

এ দাস ; জানেন তাত বিভীষণ, দেবি,

তব পুত্র-পরাক্রম ; দম্ভোলি-নিক্ষেপী

সহস্রাক্ষ সহ যত দেব-কুল-রথী ;

পাতালে নাগেন্দ্র, মর্ত্তে নগেন্দ্র ; কি হেতু

সভয় হইলা আজি,কহ, মা, আমারে ?

কি ছার সে রাম, তারে ডরাও আপনি ?



মুছিয়া নয়ন-জল রতন-আঁচলে,

উত্তরিলা লঙ্কেশ্বরী; " যাইবি রে যদি;---

রাক্ষস-কুল-রক্ষণ বিরূপাক্ষ তোরে

রক্ষুন এ কাল-রণে ; এই ভিক্ষা করি

তার পদ যুগে আমি। কি আর কহিব ?

নয়নের তারা হারা করি রে থুইলি

আমায় এ ঘরে তুই;" কাঁদিয়া মহিষী

কহিলা,চাহিয়া তবে প্রমীলার পানে ;---

"থাক,মা,আমার সঙ্গে তুমি; জুড়াইব,

ও বিধুবদন হেরি এ পোড়া পরাণ ;

বহুলে তারার করে উজ্জ্বল ধরণী।"



বন্দি জননীর পদ বিদায় হইলা

ভীমবাহু কাঁদি রাণী, পুত্র-বধূ সহ,

প্রবেশিলা পুনঃ গৃহে। শিবিকা ত্যজিয়া,

পদ-ব্রজে যুবরাজ চলিলা কাননে---

ধীরে ধীরে রথীবর চলিলা একাকী,

কুসুম-বিব্রিত পথে যজ্ঞশালা মুখে।

===***===





কুশাসনে ইন্দ্রজিৎ পূজে ইষ্টদেবে

নিভৃতে; কৌশিক বস্ত্র,কৌশিক উত্তরি,

চন্দনের ফোঁটা ভালে, ফুলমালা গলে।

পুড়ে ধূপ দানে ধূপ; জ্বলিছে চৌদিকে

পুত ঘৃতরসে দীপ; পুস্প রাশি রাশি,

গন্ডারের শৃঙ্গে গড়া কোষা কোষী, ভরা

হে জাহ্নবি, তব জলে, কলুষনাশিনী

তুমি; পাশে হেম-ঘন্টা, উপহার নানা

হেমপাত্রে ; রুদ্ধ দ্বার ;--- বসেছে একাকী

যমদূত, ভীমবাহু লক্ষণ পশিলা

মায়াবলে দেবালয়ে। ঝনঝনিল অসি

পিধানে,ধ্বনিল বাজি তুণীর-ফলকে,

কাঁপিল মন্দির ঘন বীরপদভরে।



চমকি মুদিত আঁখি মিলিলা রাবণি।

দেখিলা সম্মুখে বলী দেবকৃতি রথী---

তেজস্বী মধ্যাহ্নে যথা দেব অংশুমালী ;

সাষ্টাঙ্গে প্রণমি শূর, কৃতাঞ্জলিপুটে,

কহিলা "হে বিভাবসু, শুভক্ষণে আজি

পূজিল তোমারে দাস, তেঁই, প্রভু, তুমি

পবিত্রিলা লঙ্কাপুরী ও পদ-অর্পণে;

কিন্তু কি কারণে,কহ, তেজস্বি, আইলা

রক্ষঃকুলরিপু নর লক্ষণের রূপে

প্রসাদিতে এ অধীনে ? এ কি লীলা তব,

প্রভাময় ?" পুনঃ বলী নমিলা ভূতলে।



উত্তরিলা বীরদর্পে রৌদ্র দাশরথি ;---

"নহি বিভাবসু আমি, দেখ নিরখিয়া,

রাবণি; লক্ষণ নাম, জন্ম রঘুকুলে;

সংহারিত, বীরসিংহ, তোমায় সংগ্রামে

আগমন হেথা মম ; দেহ রণ মোরে

অবিলম্বে।" যথা পথে সহসা হেরিলে

ঊর্দ্ধফণা ফণীশ্বরে, ত্রাসে হীনগতি

পথিক, চাহিলা বলী লক্ষণের পানে

সভয় হইল আজি ভয়শূ্ন্য হিয়া;

প্রচন্ড উত্তাপে পিন্ড হায় রে গলিল;

গ্রাসিল মিহিরে রাহু, সহসা আঁধারি

তেজপুঞ্জ ;অম্বুনাথে নিদাঘ শুষিল;

পশিল কৌশলে কলি নলের শরীরে;



বিস্ময়ে কহিলা শূর, "সত্য যদি তুমি

রামানুজ,কহ,রথি,কি ছলে পশিলা

রক্ষোরাজপুরে আজি ? রক্ষঃ শত শত,

যক্ষপতিত্রাস বলে, ভীম-অস্ত্রপাণি,

রক্ষিছে নগরদ্বার;শৃঙ্গধরসম

এ পুর-প্রাচীর উচ্চ ;---প্রাচীর উপরে

ভ্রমিছে অযুত যোধ চক্রাবলীরূপে;---

কোন্ মায়াবলে,বলী ? ভুলালে এ সবে

মানবকুলসম্ভব,দেবকুলদ্ভবে

কে আছে রথী এ বিশ্বে,বিমুখয়ে রণে

একাকী এ রক্ষোবৃন্দে ? এ প্রপন্চে তবে

কেন বন্চাইছ দাসে,কহ তা দাসেরে,

সর্ব্বভুক্? কি কৌতুক এ তব, কৌতুকি?

নহে নিরাকার দেব,সৌমিত্রি; কেমনে

এ মন্দিরে পশিবে সে এখনও দেখ

রুদ্ধ দ্বার;বর,প্রভু,দেহ এ কিংকরে,

নিঃশঙ্কা করিব লঙ্কা বধিয়া রাঘবে

আজি,খেদাইব দূরে কিষ্কিন্ধা-অধিপে,

বাঁধি আনি রাজপদে দিব বিভীষণে

রাজদ্রোহী|ওই শুন,নাদিছে চৌদিকে

শৃঙ্গ শৃঙ্গনাদিগ্রাম; বিলম্বিলে আমি,

ভগ্নোদ্যম রক্ষঃ-চমূ,বিদাও আমারে;



উত্তরিলা দেবাকৃতি সৌমিত্রি কেশরী,-

"কৃতান্ত আমি রে তোর,দুরন্ত রাবণি;

মাটি কাটি দংশে সর্প আয়ুহীনজনে;

মদে মত্ত সদা তুই;দেব-বলে বলী,

তবু অবহেলা,মূঢ়,করিস সতত

দেবকুলে; এতদিনে মজিলি দুর্ম্মতি;

দেবাদেশে রণে আমি আহ্বানি রে তোরে;"

এতেক কহিলা বলী উলঙ্গিলা অসি

ভৈরবে;ঝলসি আঁখি কালানল-তেজে,

ভাতিল কৃপাণবর,শত্রুকর যথা

ইরম্মদময় বজ্র;কহিলা রাবণি,--

"সত্য যদি রামানুজ তুমি,ভীমবাহু

লক্ষণ;সংগ্রাম-সাধ অবশ্য মিটাব

মহাহবে আমি তব,বিরত কি কভু

রণরঙ্গে ইন্দ্রজিৎ? আতিথেয় সেবা,

তিষ্ঠি লহ শূরশ্রেষ্ঠ,প্রথমে এ ধামে---

রক্ষোরিপু তুমি,তবু অতিথি হে এবে।

সাজি বীরসাজে আমি। নিরস্ত্র যে অরি,

নহে রথিকুলপ্রথা আঘাতিতে তারে।

এ বিধি, হে বীরবর,অবিদিত নহে,

ক্ষত্র তুমি,তব কাছে;-কি আর কহিব?"

জলদ-প্রতিম স্বনে কহিলা সৌমিত্রি,--

"আনায়-মাঝারে বাঘে পাইলে কি কভু

ছাড়ে রে কিরাত তারে? বধিব এখনি,

অবোধ,তেমতি তোরে? জন্ম রক্ষঃকুলে

তোর,ক্ষত্রধর্ম্ম, পাপি,কি হেতুী পালিব

তোর সঙ্গে? মারি অরি পারি যে কৌশলে;"

কহিলা বাসবজেতা,( অভিমন্যু যথা

হেরি সপ্ত শূরে শূর তপ্তলৌহাকৃতি

রোষে;)--ক্ষত্রকুলগ্লানি,শত ধিক তোরে,

লক্ষণ; নির্লজ্জ তুই। ক্ষত্রিয়-সমাজে

রোধিবে শ্রবণপথ ঘৃণায়,শুনিলে

নাম তোর রথিবৃন্দ; তস্কর যেমতি,

পশিলি এ গৃহে তুই; তস্কর-সদৃশ

শাস্তিয়া নিরস্ত তোরে করিব এখনি;

পশে যদি কাকোদর গরুড়ের নীড়ে,

ফিরি কি সে যায় কভু আপন বিবরে,

পামর? কে তোরে হেথা আনিল দুর্ম্মতি?

চক্ষের নিমেষে কোষা তুলি ভীমবাহু

নিক্ষেপিলা ঘোর নাদে লক্ষণের শিরে।

পড়িলা ভূতলে বলী ভীম প্রহরণে,

পড়ে তরুরাজ যথা প্রভঞ্জনবলে

মড়মড়ে; দেব-অস্ত্র বাজিল ঝনঝনি,

কাঁপিল দেউল যেন ঘোর ভূকম্পনে;

বহিল রুধির-ধারা;ধরিলা সত্বরে

দেব-অসি ইন্দ্রজিৎ;--নারিলা তুলিতে

তাহায়;কার্ম্মুক ধরি কর্ষিলা; রহিল

সৌমিত্রির হাতে ধনুঃ;সাপটিলা কোপে

ফলক;বিফল বল সে কাজ-সাধনে;

যথা শুন্ডধর টানে শুন্ডে জড়াইয়া

শৃঙ্গধর-শৃঙ্গে বৃথা,টানিলা তূণীরে

শূরেন্দ্র;মায়ার মায়া কে বুঝে জগতে;

চাহিলা দুয়ার-পানে অভিমানে মানী।

সচকিতে বীরবর দেখিলা সম্মুখে

ভীমতম শূল হস্তে, ধূমকেতুসম

খুল্লতাত বিভীষণে---বিভীষণ রণে;

"এতক্ষণে"--অরিন্দম কহিলা বিষাদে

"জানিনু কেমনে আসি লক্ষণ পশিল

রক্ষঃপুরে; হায়,তাত,উচিত কি তব

এ কাজ,নিকষা সতী তোমার জননী,

সহোদর রক্ষঃশ্রেষ্ঠ? শূলীশম্ভুনিভ

কুম্ভকর্ণ? ভ্রাতৃপুত্র বাসববিজয়ী

নিজগৃহপথ,তাত, দেখাও তস্করে?

চন্ডালে বসাও আনি রাজার আলয়ে?

কিন্তু নাহি গঞ্জি তোমা,গুরুজন তুমি

পিতৃতুল্য। ছাড় দ্বার যাব অস্ত্রাগারে,

পাঠাইব রামানুজে শমন-ভবনে,

লঙ্কার কলঙ্ক আজি ভঞ্জিব আহবে?



উত্তরিলা বিভীষণ, "বৃথা এ সাধনা,

ধীমান; রাঘবদাস আমি; কি প্রকারে

তাঁহার বিপক্ষ কাজ করিব,রক্ষিতে এ

অনুরোধ?" উত্তরিলা কাতরে রাবণি;--

"হে পিতৃব্য,তব বাক্যে ইচ্ছি মরিবারে;

রাঘবের দাস তুমি? কেমনে ও মুখে

আনিলে এ কথা তাত,কহ তা দাসেরে;

স্থাপিলা বিধুরে বিধি স্থানুর ললাটে;

পড়ি কি ভূতলে শশী যান গড়াগড়ি

ধুলায়? হে রক্ষোরথি,ভুলিলে কেমনে

কে তুমি? জনম তব কোন মহাকুলে?

কে বা সে অধম রাম? স্বচ্ছ সরোবরে

করে কেলি রাজহংস পঙ্কজ কাননে;

যায় কি সে কভু প্রভু,পঙ্কিল সলিলে,

শৈবালদলের ধাম? মৃগেন্দ্র কেশরী,

কবে,হে বীরকেশরী,সম্ভাষে শৃগালে

মিত্রভাবে? অজ্ঞ দাস বিজ্ঞতম তুমি,

অবিদিত নহে কিছু তোমার চরণে।

ক্ষুদ্রমতি নর,শূর,লক্ষণ,নহিলে

অস্ত্রহীন যোধে কি সে সম্বোধে সংগ্রামে?

কহ,মহারথী,একি মহারথী-প্রথা?

নাহি শিশু লঙ্কাপুরে শুনি না হাসিবে

এ কথা; ছাড়হ পথ;আসিব ফিরিয়া

এখনি; দেখিব আজি কোন্ দেববলে,

বিমুখে সমরে মোরে সৌমিত্রি কুমতি;

দেব-দৈত্য-নর-রণে,স্বচক্ষে দেখেছ,

রক্ষঃশ্রেষ্ঠ,পরাক্রম দাসের; কি দেখি

ডরিবে এ দাস হেন দুর্ব্বল মানবে?

নিকুম্ভিলা-যজ্ঞাগারে প্রগলভে পশিল

দম্ভী; আজ্ঞা কর দাসে,শাস্তি নরাধমে।

তব জন্মপুরে ,তাত,পদার্পণ করে

বনবাসী; হে বিধাতঃ, নন্দন-কাননে

ভ্রমে দুরাচার-দৈত্য? প্রফুল্ল কমলে

কীট-বাস? কহ তাত,সহিব কেমনে

হেন অপমান আমি,---ভ্রাতৃ-পুত্র তব?

তুমিও,হে রক্ষোমণি,সহিছ কেমনে?

মহামন্ত্র-বলে যথা নম্রশির; ফনী

মলিন বদন লাজে,উত্তরিলা রথী

রাবণ-অনুজ,লক্ষি রাবণ-আত্মজে---

"নহি দোষী আমি,বৎস;বৃথা ভর্ৎস মোরে

তুমি; নিজ-কর্মদোষে,হায়,মজাইলা

এ কনক-লঙ্কা রাজা মজিলা আপনি।

বিরত সতত পাপে দেবকুল; এবে

পাপপূর্ণ লঙ্কাপুরী; প্রলয়ে যেমতি

বসুধা,ডুবিছে লঙ্কা এ কাল সলিলে;

রাঘবের পদাশ্রয়ে রক্ষার্থে আশ্রয়ী

তেঁই আমি;পরদোষে কে চাহে মজিতে?



রুষিলা বাসবত্রাস;গম্ভীরে যেমতি

নিশীথে অম্বরে মন্দ্রে জীমূতেন্দ্র কোপি,

কহিলা বীরেন্দ্র বলী,--"ধর্মপথগামী,

হে রাক্ষসরাজানুজ,বিখ্যাত জগতে

তুমি;কোন্ ধর্ম্ম-মতে,কহ দাসে,শুনি,

জ্ঞাতিত্ব,ভ্রাতৃত্ব,জাতি,--এ সকলে দিলা

জলাঞ্জলি?শাস্ত্রে বলে,গুণবান্ যদি

পরজন,গুণহীন স্বজন, তথাপি

নির্গুণ স্বজন শ্রেয়,পরঃ পরঃ সদা;

এ শিক্ষাড ,হে রক্ষোবর,কোথায় শিখিলে?

কিন্তু বৃথা গঞ্জি তোমা; হেন সহবাসে,

হে পিতৃব্য,বর্ব্বরতা কেন না শিখিবে?

গতি যার নীচ সহ,নীচ সে দুর্ম্মতি।"



হেথায় চেতন পাই মায়ার যতনে

সৌমিত্রি,হুঙ্কারে ধনুঃ টঙ্কারিলা বলী।

সন্ধানি বিন্ধিলা শূর খরতর শরে

অরিন্দম ইন্দ্রজিতে,তারকা যথা

মহেস্বাস শরজালে বিঁধেন তারকে;

হায় রে রুধির-ধারা (ভূধর শরীরে

বহে বরিষার কালে জলস্রোতঃ যথা,)

বহিব,তিতিয়া বস্ত্র,তিতিয়া মেদিনী।

অধীল ব্যাথায় রথী,সাপটি সত্বরে

শঙ্খ,ঘন্টা,উপহার-পাত্র ছিল যত

যজ্ঞাগারে একে একে নিক্ষেপিলা,কোপে;

যথা অভিমন্যু রথী, নিরস্ত্র সমরে

সপ্তরথী-অস্ত্রবলে,কভু বা হানিলা

রথচূড়া,রথচক্র;কভু ভগ্ন অসি,

ছিন্ন চর্ম্ম,ভিন্ন বর্ম্ম,যা পাইলা হাতে;

কিন্ত মায়াময়ী মায়া,বাহু-প্রসরণে,

ফেলাইলা দূরে সবে,জননী যেমতি

খেদান মশকবৃন্দে সুপ্ত সুত হতে

করপদ্ম-সঞ্চালনে;সরোষে রাবণি

ধাইলা লক্ষণ-পানে গর্জি ভীমনাদে,

প্রহারকে হেরি যথা সম্মুখে কেশরী;

মায়ার মায়ায় বলী হেরিলা চৌদিকে

ভীষণ মহিষারূঢ় ভীম দন্ডধরে;

শূল-হস্তে শূলপাণি; শঙ্খ,চক্র,গদা

চতুর্ভুজে চতুর্ভুজ;হেরিলা সভয়ে

দেবকুল রথীবৃন্দে সুদিব্য বিমানে।

বিষাদে নিশ্বাস ছাড়ি দাঁড়াইলা বলী--

নিষ্ফল,হায় রে মরি,কালাধর যথা

রাহুগ্রাসে; কিম্বা সিংহ আনায়-মাঝারে;

ত্যজি ধনুঃ নিষ্কোষিলা অসি মহাতেজাঃ

রামানুজ;ঝলসিলা ফলক-আলোকে

নয়ন;হায় রে অন্ধ অরিন্দম বলী

ইন্দ্রজিৎ,খড়্গাঘাতে পড়িলা ভূতলে

শোণিতাদ্র। থরথরি কাঁপিলা বসুধা,

গর্জিলা উথলি সিন্ধু;ভৈরব-আরাবে

সহসা পূরিল বিশ্ব;ত্রিদিবে পাতালে,

মর্ত্ত্যে,মরামর জীব প্রমাদ গণিলা

আতঙ্কে;যথায় বসি হৈম-সিংহাসনে

সভায় কর্ব্বুরপতি,সহসা পড়িল

কনক-মুকুট খসি,রথচূড়া যথা

রিপুরথী কাটি যবে পড়ে রথতলে।

সশঙ্ক লঙ্কেশ শূর স্মরিলা শঙ্করে;

প্রমীলার বামেতর নয়ন নাচিল;

আত্মবিস্মৃতিতে,হায়,অকস্মাৎ সতী

মুছিলা সিন্দুর বিন্দু সুন্দর ললাটে;

মূর্ছিলা রাক্ষসেন্দ্রাণী মন্দোদরী দেবী

আচম্বিতে;মাতৃকোলে নিদ্রায়য় কাঁদিল

শিশুকুল আর্ত্তনাদে,কাঁদিল যেমতি

ব্রজে ব্রজকুলশিশু,যবে শ্যামমণি,

আঁধারি সে ব্রজপুর,গেলা মধুপুরে;

অন্যায় সমরে পড়ি,অসুরারি-রিপু,

রাক্ষসকুল-ভরসা, পরুষ বচনে

কহিলা লক্ষণ শূরে,-"বীরকুল গ্লানি,

সুমিত্রা নন্দন তুই;শত ধিক্ তোরে;

রাবণনন্দনন আমি না ডরি শমনে।

কিন্ত তোর অস্ত্রাঘাতে মরিনু যে আজি,

পামর, এ চিরদুঃখ রহিলল যে মনে;

দৈত্যকুলদল ইন্দ্রে দমিনু সংগ্রামে

মরিতে কি তোর হাতে? কি পাপে বিধাতা

দিবেন এ তাপ দাসে, বুঝিব কেমনে?

আর কি কহিব তোরে? এ বারতা যবে

পাইবেন রক্ষোনাথ, কে রক্ষিবে তোরে,

নরাধম? জলধির অতল সলিলে

ডুবিস যদিও তুই,পশিবে সে দেশে

রাজরোষ-বাড়বাগ্নিরাশিসম তেজে;

দাবাগ্নিসদৃশ তোরে দগ্ধিবে কাননে

সে রোষ, কাননে যদি পশিস্,কুমতি;

নারিবে রজনী, মূঢ়, আবরিতে তোরে।

দানব,মানব,দেব,কার সাধ্য হেন

ত্রাণিবে,সৌমিত্রি,তোরে রাবণ রুষিলে?

কে বা এ কলঙ্ক তোর ভঞ্জিবে জগতে,

কলঙ্কি?" এতেক কহি বিষাদে সুমতি

মাতৃপিতৃপাদপদ্ম শ্মরিলা অন্তিমে।

অধীর হইলা ধীর ভাবি প্রমীলারে

চিরানন্দ; লোহ সহ মিশি অশ্রুধারা

অনর্গল বহি,হায়,আদ্রিল মহীরে।

লঙ্কার পঙ্কজ রবি গেলা অস্তাচলে।

নির্বাণ পাবক যথা, কিম্বা তিষাম্পতি

শান্তরশ্মি,মহাবল রহিলা ভূতলে

===***===





রণমদে মত্ত সাজে রক্ষঃকুলপতি;-

হেমকূট-হেমশৃঙ্গ-সমোজ্জ্বল তেজে

চৌদিকে রথীন্দ্রদল; বাজিছে অদূরে

রণবাদ্য; রক্ষোধ্বজ উড়িছে আকাশে,

অসংখ্য রাক্ষসবৃন্দ নাদিছে হুঙ্কারে।

হেনকালে সভাতলে উতরিলা রাণী

মন্দোদরী,শিশুশূণ্য নীড় হেরি যথা

আকুলা কপোতী,হায়; ধাইছে পশ্চাতে

সখীদল। রাজপদে পড়িলা মহিষী।

যতনে সতীরে তুলি, কহিলা বিষাদে

রক্ষোরাজ,--"বাম এবে,রক্ষোকুলেন্দ্রাণি;

আমা দোঁহা প্রতি বিধি; তবে যে বাঁচিছি

এখনও,সে কেবল প্রতিবিধিৎসিতে

মৃত্য তার; যাও ফিরি শূন্য ঘরে তুমি;--

রণক্ষেত্রযাত্রী আমি,কেন রোধ মোরে?

বিলাপের কাল,দেবি,চিরকাল পাব;

বৃথা রাজ্যসুখে,সতি,জলাঞ্জলি দিয়া,

বিরলে বসিয়া দোঁহে স্মরিব তাঁহারে

অহরহঃ। যাও ফিরি; কেন নিবাইবে

এ রোষাগ্নি অশ্রুনীরে,রাণী মন্দোদরি?

বনসুশোভন শাল ভূপতিত আজি;

চূর্ণ তুঙ্গতম শৃঙ্গ গিরিবরে;

গগনরতন শশী চির রাহুগ্রাসে;"



ধরাধরি করি সখী লইলা দেবীরে

অবোরোধে; ক্রোধভরে বাহিরি,ভৈরবে

কহিলা রাক্ষসনাথ,সম্বোধি রাক্ষসে;--

"দেব-দৈত্য-নর-রণে যার পরাক্রমে

জয়ী রক্ষ-অনিকনী; যার শরজালে

কাতর দেবেন্দ্র সহ দেবকুল-রথী;

অতল পাতালে নাগ,নর নরলোকে;--

হত সে বীরেশ আজি অন্যায় সমরে,

বীরবৃন্দ;চোরবেশে পশি দেবালয়ে,

সৌমিত্রি বধিল পুত্রে,নি্রস্ত্র সে যবে

নিভৃতে; প্রবাসে যথা মনোদুঃখে মরে

প্রবাসী,আসন্নকালে না হেরি সম্মুখে

স্নেহপাত্র তার যত--পিতা,মাতা,ভ্রাতা,

দয়িতা মরিল আজি স্বর্ণ-লঙ্কাপুরে,

স্বর্ণলঙ্কা-অলঙ্কার;বহুকালাবধি

পালিয়াছি পুত্রসম তোমা সবে আমি;--

জিজ্ঞাসহ ভূমন্ডলে,কোন বংশখ্যাতি

রক্ষোবংশখ্যাতি-সম? কিন্তু দেব নরে

পরাভবি, কীর্ত্তিবৃক্ষ রোপিনু জগতে

বৃথা; নিদারুণ বিধি,এতদিনে এবে

বামতম মম প্রতি; তেঁই শুকাইল

জলপূর্ণ আলবাল অকাল-নিদাঘে;

কিন্তু না বিলাপি আমি। কি ফল বিলাপে?

আর কি পাইব তারে? অশ্রুবারিধারা,

হায় রে দ্রবে কি কৃতান্তের হিয়া

কঠিন? সমরে এবে পশি বিনাশিব

অধর্মী সৌমিত্রি মূঢ়ে, কপট-সমরী;--

বৃথা যদি যত্ন আজি, আর না ফিরিব--

পদার্পণ আর নাহি করিব এ পুরে

এ জন্মে; প্রতিজ্ঞা মম এই, রক্ষোরথি;

দেবদৈত্যনরত্রাস তোমরা সমরে,

বিশ্বজয়ী; স্মরি তারে,চল রণস্থলে;--

মেঘনাদ হত রণে, এ বারতা শুনি।

কে চাহে বাঁচিতে আজি এ কর্ব্বুরকুলে,

কর্ব্বুরকুলের গর্ব মেঘনাদ বলী"

==***==





ভূপতিত যথায় সুরথী

সৌমিত্রি,বৈদেহীনাথ ভূপতিত তথা

নীরবে;নয়নজল,অবিরল বহি

ভ্রাতৃলোহ সহ মিশি,তিতিছে মহীরে.

গিরিদেহে বহি যথা,মিশ্রিত গৈরিকে,

পড়ে তলে প্রস্রবণ; শূন্যমনাঃ খেদে

রঘুসৈন্য,-- বিভীষণ বিভীষণ রণে,

কুমুদ,অঙ্গদ,হনু,নল,নীল,বলী,

শরভ,সুমালী,বীরকেশরী সুবাহু,

সুগ্রীব,বিষন্ন সবে প্রভুর বিষাদে;





Madhumita chakraborty

Hrishikes

Jayantanth

Bodhisattwa





