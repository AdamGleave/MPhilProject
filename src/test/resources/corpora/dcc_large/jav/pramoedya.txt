Pramoedya Ananta Toer

Pramoedya Ananta Toer (Blora, Jawa Tengah 6 Februari 1925 – Jakarta 30
April 2006) dianggep minangka salah sijiné pengarang sing produktif ana
sajroning sajarah sastra Indonésia. Pramoedya wis ngasilaké luwih saka 50
karya lan wis diterjemahaké menyang luwih saka 41 basa.

Jaman Cilikané

Pramoedya, utawa asring dicekak dadi "Pram", lair ing Blora, sing dumunung
ana ing jantungé Pulo Jawa, ing taun 1925 minangka anak pembarep. Bapaké
dadi guru, déné ibuné dodolan sega. Jeneng asli Pramoedya ya iku Pramoedya
Ananta Mastoer, kaya sing katulis sajroning kolèksi carita cekak
semi-otobiografiné sing judulé Cerita Dari Blora. Amarga jeneng keluarga
Mastoer (jenengé bapaké) dirasa rada aristokratik, mulané dhèwèké
ngilangaké jejeran Jawa "Mas" saka jeneng iku mau lan nggunaaké "Toer"
minangka jeneng keluargané. Pramoedya mlebu Sekolah Kejuruan Radio ing
Surabaya, lan sabanjuré nyambut gawé dadi juru tik layang kabar Jepang ing
Jakarta nalika jaman pendhudhukan Jepang ing Indonésia.

Paska Kamardikan Indonésia

Sajroning jaman perang kamardikan Indonésia, dhèwèké mèlu mlebu klompok
militèr ing Jawa lan kerep dipapanké ing Jakarta. Pram sregep nulis carita
cekak sarta buku sakjroning karir militèré lan nalika dikunjara Walanda ing
Jakarta taun 1948 lan 1949. Ana ing taun 1950-an Pram manggon ing Nagara
Walanda minangka bagéan saka "program pertukaran budaya", lan nalika mulih
menyang Indonésia Pram dadi anggota Lekra, salah sijining organisasi sayap
kiwa ing Indonésia. Gaya penulisané owah jroning wektu iku, kayadéné kang
dikatonaké ana ing karyané Korupsi, fiksi kritik tumrap pamong praja sing
keblasuk ing ajang korupsi. Bab iki mujudaké friksi antarané Pram lan
pamaréntahan Soekarno.

Sajroning kurun wektu iku mau, Pram wiwit nyinaoni panyiksan tumrap
Tionghoa Indonésia, lan sak banjuré wiwit kekanthènan karo para penulis ing
Tiongkok. Sacara khusus, Pram nerbitaké rangkéan kirim-kiriman layang karo
penulis Tionghoa bab sajarah Tionghoa ing Indonésia, kanthi judhul Hoakiau
di Indonésia. Pram mono sawijining kritikus sing ora nggatèkaké
pamaréntahan sing Jawa-sèntris tumrap kaperluan lan aspirasi saka laladan
liya ing Indonésia, lan ngusulaké supaya pamaréntahan kudu dipindahaké
menyang njaban Pulo Jawa. Ana ing taun 1960-an Pram ditahan déning
pamaréntahan Soeharto amarga pandhangan pro-Komunis Tiongkok-é. Bukuné
dipenging lan dhèwèké ditahan tanpa prosès pengadilan ing Pulo
Nusakambangan ing lepas pasisir Pulo Jawa, lan pungkasané dibuang ing Pulo
Buru ing kawasan wétan Indonésia.

Penahanan lan mangsa sakwisé

Saliyané tau ditahan suwéné 3 taun ana ing mangsa kolonial lan 1 taun ing
mangsa Orde Lama, sajroning mangsa Orde Baru Pramoedya ngrasakké 14 tahun
ditahan minangka tahanan pulitik tanpa prosès pengadilan.

- 13 Oktober 1965 - Juli 1969
- Juli 1969 - 16 Agustus 1969 ing Pulo Nusakambangan
- Agustus 1969 - 12 November 1979 ing Pulo Buru
- November - 21 Desember 1979 ing Magelang

Senadyan Pram dipenggak nulis sakjroning masa penahananné ing Pulo Buru,
nanging tetep isih bisa ngatur kanggo nulis sèrial karya kawentar sing
judhul-é Bumi Manusia, sèrial 4 kronik novel semi-fiksi sajarah Indonésia.
Tokoh utamané Minke, bangsawan cilik Jawa, nggambaraké pengalaman RM Tirto
Adisuryo, sawijining tokoh pergerakan ing jaman kolonial sing ngadegaké
organisasi Sarékat Priyayi lan diakoni déning Pramoedya minangka organisasi
nasional sing kawitan. Jilid sepisanan diréka sacara lisan marang para
kanca sekunjaran, lan sisané diselundupaké menyang manca nagara kanggo
dikolèksi déning pengarang Australia lan sakbanjuré diterbitaké ing basa
Inggris lan basa Indonésia.

Pramoedya dibébasaké saka tahanan tanggal 21 Desember 1979 lan éntuk layang
pambébasan sacara hukum ora salah lan ora kagilut utawa "terlibat"
G30S/PKI, nanging isih dipatrapi tahanan omah ing Jakarta nganti taun 1992,
sarta tahanan kutha lan tahanan nagara nganti taun 1999, lan uga wajib
lapur saben minggu ing Kodim Jakarta Wétan kurang luwih 2 taun lawasé.

Sajroning mangsa iku Pram nulis Gadis Pasisir, novel semi-fiksi liyané
adhedhasar pengalaman embahé dhéwé. Pram uga nulis Nyanyi Sunyi Seorang
Bisu (1995), otobiografi adhedhasar tulisan sing ditulis kanggo putriné
nanging ora olèh dikirimké, lan Arus Balik (1995).

Kontroversi

Nalika Pramoedya dianugerahi Bebungah Ramon Magsaysay, 1995, diwartakaké
yèn udakara 26 tokoh sastra Indonésia nulis surat 'protès' menyang yayasan
Ramon Magsaysay, nélaaké yèn ora setuju Pramoedya sing dituding minangka
"juru wicara sekaligus algojo Lekra sing paling galak, ngantem, nggasak,
mbantai lan ngganyang" nalika dhémokrasi terpimpin, ora pasisirs diwènèhi
hadiah lan nuntut supaya pakurmatan sing dianugerahaké marang Pramoedya
dicabut.

Nanging sawetara dina manèh, Taufik Ismail minangka pemrakarsa, ngralat
pemberitaan iku. Jaréné, dudu nuntut 'pencabutan', nanging ngélingaké 'sapa
Pramoedya iku'. Ujaré, akèh wong sing ora ngerti 'reputasi peteng' Pram
mbiyèn. Lan penganugerahan pakurmatan Magsaysay dianggep sawijining
kacerobohan. Nanging pihak liyané, Mochtar Lubis malah ngancam arep
mbalèkaké hadiah Magsaysay sing dianugerahké marang awaké ing taun 1958,
yèn Pram pancèn tetep arep dianugerahi hadiah sing padha.

Lubis uga kandha, yèn HB Jassin uga arep mbalèkaké hadiah Magsaysay sing
tau ditampa. Nanging tibaké sajroning pemberitaan sakbanjuré, HB Jassin
malah nyatakaké bab sing béda banget karo pratélané Mochtar Lubis.

Jroning opini-opininé ing media, para penapak asma petisi 26 iki ngrasa
minangka korban kahanan pra-1965, lan nuntut pertanggungan jawaban Pram,
supaya ngaku lan njaluk ngapura tumrap peran ora kapuji ing 'jaman paling
peteng tumrapé kreativitas' nalika iku. Pram, ujaré Mochtar Lubis, mimpin
penindhesan sakpadha seniman sing ora sepaham.

Sawetara iku Pramoedya dhéwé nganggep yèn tulisan lan pidhatoné nalika
pra-1965 iku ora luwih mung 'golongan polemik biasa' sing olèh dièloni sapa
waé. Pram ora ngakoni yèn mèlu aksi - aksi sing 'kliwat adoh'. Dhèwèké uga
ngrasa difitnah, nalika didakwa mèlu ngobong buku barang. Malah dhèwèké
nyaranaké supaya perkarané digawa ning pengadilan waé yèn pancèn materiné
cukup. Yèn ora cukup, ya digawa waé ning forum kabuka, nanging dhèwèké kudu
diwènèhi kesempatan kanggo njawab lan mbéla diri.

Wiwit Orde Baru kuwasa, Pramoedya ora naté éntuk kabebasan nyuwarakaké
suarané dhéwé, lan wis bola-bali dhèwèké diserang lan dikroyok sacara
kabuka ing koran.

Ananging ing paparan pelukis Joko Pekik, sing uga tau dadi tahanan ing Pulo
Buru, dhèwèké nyebut Pramoedya minangka 'juru-tulis'. Pegawéan juru-tulis
sing dimaksud déning Joko Pekik ya iku Pramoedya olèh pegawéan saka petugas
Pulo Buru dadi tukang ketiké. Malahan miturut Joko Pekik, nasib Pramoedya
luwih apik tinimbang umumé tahanan sing ana. Statusé minangka tokoh seniman
sing déning media disebar-luasaké sacara internasional, ndadèkaké Pram urip
kanthi fasilitas sing lumayan - apa manèh yèn ana tamu saka 'njaba' sing
rawuh, mesti Pramoedya sing dadi 'bintangé'.

Masa kasepuhan

Pramoedya wis nulis akèh kolom lan artikel cekak sing ngritik pamaréntahan
Indonésia. Pram nulis buku Perawan Remaja dalam Cengkraman Militer,
dhokumentasi sing ditulis nganggo gaya nyedihaké para wanita Jawa sing
dipeksa dadi 'wanita penghibur' nalika jaman pendhudhukan Jepang. Kabèh
digawa menyang Pulo Buru lan ngalami kekerasan sèksual, milih tetep manggon
ing kana tinimbang mulih menyang Jawa. Pramoedya nggawé perkenalané nalika
dhèwèké dhéwé dadi tahanan pulitik ing Pulo Buru 1970-an.

Akèh tulisané sing nyentuh tema interaksi antar budaya; antara Walanda,
krajan Jawa, wong Jawa umumé, lan Tionghoa. Akèh tulisané arupa
semi-otobiografi, ya iku nggambaraké pengalamané dhéwé. Pram terus aktif
dadi penulis lan kolumnis. Dhèwèké ngéntukaké Ramon Magsaysay Award kanggo
Jurnalisme, Sastra, lan Seni Komunikasi Kreatif 1995. Dhèwèké uga wis
dipertimbangaké kanggo Bebungah Nobel Sastra. Saliyané iku dhèwèké uga
menangaké Bebungah Budaya Asia Fukuoka XI 2000 lan ing taun 2004 Norwegian
Authors' Union Award tumrap sumbangané marang jagat sastra. Pram
ngrampungaké lelungan menyang Amerika Utara ing taun 1999 lan éntuk
penghargaan saka Universitas Michigan.

Nganti akhir hayaté Pram aktif nulis, senajan kondhisi kasihatané sing wis
mudhun amerga umur sing wis sepuh lan kesenengané ngrokok. Tanggal 12
Januari 2006, Pram dikabarké wis rong minggu lara ning omahé ing Bojong
Gede, Bogor, lan terus dirawat ing rumah sakit. Miturut lapuran, Pramoedya
nyandhang penyakit diabetes, sesak napas lan jantung lemah.

Tanggal 6 Februari 2006 ing Teater Kecil Taman Ismail Marzuki, dianakaké
pameran khusus sampul buku karya Pramoedya. Pameran iki sekaligus hadiah
ulang tahun ke-81 kanggoné Pramoedya. Paméran sing jejuluk Pram, Buku lan
Angkatan Muda mamèraké sampul-sampul buku sing naté diterbitaké ing manca
nagara. Ana kurang luwih 200 buku sing naté diterjemahaké menyang rupa-rupa
basa ing donya.

Séda

Tanggal 27 April 2006, Pram semaput. Pihak kulawarga pungkasané mutusaké
kudu digawa menyang RS Sint Carolus dina iku uga. Pram didiagnosis nandang
radhang paru-paru, penyakit sing selawasé ora tau dialami, ditambah
komplikasi ginjal, jantung, lan diabetes. Pram mung tahan telung dina ing
rumah sakit. Sawisé sadar, dhèwèké njaluk mulih manèh. Senadyan panyuwun
mau ora disarujuki, Pram ngotot pengin mulih. Sabtu 29 April, watara jam
19.00, bareng tekan omah, kondisiné dadi luwih apik. Najan isih kritis,
nanging Pram wis bisa miringaké awaké lan ngobah-obahaké tangané.

Sakwisé iku, Pram ngalami masa kritis manèh. Pihak keluarga mutusaké
nggelar tahlilan kanggo ndongakaké Pram. Pasang surut kondisi Pram iku
terus lumaku nganti jam 02.00. Wektu iku, dhèwèké nyatakaké supaya Pangéran
ndang mapag. "Dorong saja saya," ujaré. Nanging, kanca-kancané lan kerabat
sing njaga Pram ora kendhat-kendhat mènèhi semangat semangat urip.

Kabar kapundhuté Pram sempat kersiar wiwit jam 03.00. Tangga teparo wis
krungu kabar duka mau. Nanging,jam 05.00, krungu kabar manèh yèn Pram isih
urip. Wusanané, nalika ajalé teka, Pram sempat bisik-bisik, "Akhiri saja
saya. Bakar saya sekarang".

Tanggal 30 April 2006 jam 08.55 Pramoedya tilar donya ing yuswa 81 tahun.

Atusan pelayat ngebaki omah lan pekarangan Pram ing Jalan Multikarya II No
26, Utan Kayu, Jakarta Timur. Pelayat sing rawuh antara liya Sitor
Situmorang, Erry Riyana Hardjapamekas, Nurul Arifin lan bojo, Usman Hamid,
Putu Wijaya, Goenawan Mohamad, Gus Solah, Ratna Sarumpaet, Budiman
Sujatmiko, serta puluhan aktivis, sastrawan, dan cendekiawan. Hadir uga
Mentri Kabudayan lan Pariwisata Jero Wacik. Katon sawetara karangan kembang
tandha béla sungkawa, antara liya saka KontraS, Wapres Jusuf Kalla, artis
Happy Salma, pengurus DPD PDI Perjuangan, Dewan Kesenian Jakarta, lan liya
liyané. Kanca-kancané Pram sing naté ditahan ing Pulo Buru uga katon
nglayat. Semono uga para mudha fans-é Pram.

Jenazah di adusi jam 12.30 WIB, nuli disalataké. Sawisé iku, digawa nganggo
ambulans menyang TPU Karet Bivak. Lagu Internationale lan Darah Juang
ditembangaké déning para pelayat.

Penghargaan

- Freedom to Write Award saka PEN American Center, AS, 1988
- Penghargaan saka The Fund for Free Expression, New York, AS, 1989
- Wertheim Award, "for his meritorious services to the struggle for
  emancipation of Indonésian people", saka The Wertheim Fondation, Leiden,
  Walanda, 1995
- Ramon Magsaysay Award, "for Journalism, Literature, and Creative Arts, in
  recognation of his illuminating with briliant stories the historical
  awakening, and modern experience of Indonésian people", saka Ramon
  Magsaysay Award Foundation, Manila, Filipina, 1995
- UNESCO Madanjeet Singh Prize, "in recognition of his outstanding
  contribution to the promotion of tolerance and non-violence" saka UNESCO,
  Prancis, 1996
- Doctor of Humane Letters, "in recognition of his remarkable imagination
  and distinguished literary contributions, his example to all who oppose
  tyranny, and his highly principled struggle for intellectual freedom"
  saka Universitas Michigan, Madison, AS, 1999
- Chancellor's distinguished Honor Award, "for his outstanding literary
  archievements and for his contributions to ethnic tolerance and global
  understanding", saka Universitas California, Berkeley, AS, 1999
- Chevalier de l'Ordre des Arts et des Lettres, saka Le Ministre de la
  Culture et de la Communication République, Paris, Prancis, 1999
- New York Foundation for the Arts Award, New York, AS, 2000
- Fukuoka Cultural Grand Prize (Bebungah Budaya Asia Fukuoka), Jepang, 2000
- The Norwegian Authors Union, 2004
- Centenario Pablo Neruda, Chili, 2004

Liya liyané

- Anggota Nederland Center, nalika isih ing Pulo Buru, 1978
- Anggota kinurmatan salawasé urip saka International PEN Australia Center,
  1982
- Anggota kinurmatan PEN Center, Swedia, 1982
- Anggota kinurmatan PEN American Center, AS, 1987
- Deutschsweizeriches PEN member, Zentrum, Swiss, 1988
- International PEN English Center Award, Inggris, 1992
- International PEN Award Association of Writers Zentrum Deutschland,
  Jerman, 1999

Bibliografi

Kejaba judhul pisanan, kabèh judhul wis diselarasaké karo Ejaan Yang
Disempurnakan.

- Sepoeloeh Kepala Nica (1946), ilang ing tangan panerbit Balingka, Pasar
  Baru, Jakarta, 1947
- Kranji–Bekasi Jatuh (1947), fragmen saka Di Tepi Kali Bekasi
- Perburuan (buku) (1950), pamenang sayembara Balai Pustaka, Jakarta, 1949
- Keluarga Gerilya (1950)
- Subuh (kumpulan cerpen) (1951), kumpulan 3 cerpen
- Percikan Revolusi (1951), kumpulan cerpen
- Mereka yang Dilumpuhkan (I & II) (1951)
- Bukan Pasarmalam (1951)
- Di Tepi Kali Bekasi (1951), saka sisa naskah sing dirampas Marinir
  Walanda tanggal 22 Juli 1947
- Dia yang Menyerah (1951), banjur dicithak ulang kanthi wangun kumpulan
  cerpen
- Cerita dari Blora (1952), pamenang karya sastra paling apik saka Badan
  Musyawarah Kebudayaan Nasional, Jakarta, 1953
- Gulat di Jakarta (1953)
- Midah Si Manis Bergigi Emas (1954)
- Korupsi (novel) (1954)
- Mari Mengarang (1954), ora cetha nasibé ing tangan panerbit
- Cerita dari Jakarta (1957)
- Cerita Calon Arang (1957)
- Sekali Peristiwa di Banten Selatan (1958)
- Panggil Aku Kartini Saja (I & II, 1963; III & IV diobong déning Angkatan
  Darat tanggal 13 Oktober 1965
- Kumpulan Karya Kartini, sing tau diumumaké ing manéka medhia; diobong
  déning Angkatan Darat tanggal 13 Oktober 1965
- Wanita Sebelum Kartini; diobong déning Angkatan Darat tanggal 13 Oktober
  1965
- Gadis Pasisir (1962-65) kanthi wangun carita sambung sinambung, bagéyan
  pisanan triologi ngenani kulawarga Pramoedya; terbit minangka buku, 1987;
  dilarang Jaksa Agung. Jilid II & III diobong déning Angkatan Darat
  tanggal 13 Oktober 1965
- Sejarah Basa Indonésia. Satu Percobaan (1964); diobong déning Angkatan
  Darat tanggal 13 Oktober 1965
- Realisme Sosialis dan Sastra Indonésia (1963)
- Lentera (novel) (1965), ora cetha nasibé ing tangan panerbit
- Bumi Manusia (1980); dilarang Jaksa Agung, 1981
- Anak Semua Bangsa (1981); dilarang Jaksa Agung, 1981
- Sikap dan Peran Intelektual di Dunia Ketiga (1981)
- Tempo Doeloe (1982), antologi sastra pra-Indonésia
- Jejak Langkah (1985); dilarang Jaksa Agung, 1985
- Sang Pemula (1985); dilarang Jaksa Agung, 1985
- Hikayat Siti Mariah, (ed.) Hadji Moekti, (1987); dilarang Jaksa Agung,
  1987
- Rumah Kaca (1988); dilarang Jaksa Agung, 1988
- Memoar Oei Tjoe Tat, (ed.) Oei Tjoe Tat, (1995); dilarang Jaksa Agung,
  1995
- Nyanyi Sunyi Seorang Bisu I (1995); dilarang Jaksa Agung, 1995
- Arus Balik (1995)
- Nyanyi Sunyi Seorang Bisu II (1997)
- Arok Dedes (1999)
- Mangir (2000)
- Larasati (novel) (2000)
- Jalan Raya Pos, Jalan Daendels (2005)

Buku bab Pramoedya lan karyané

- Pramoedya Ananta Toer dan Karja Seninja, déning Bahrum Rangkuti (Penerbit
  Gunung Agung)
- Citra Manusia Indonésia dalam Karya Pramoedya Ananta Toer, déning A.
  Teeuw (Pustaka Jaya)
- Pramoedya Ananta Toer dan Sastra Realisme Sosialis, déning Eka Kurniawan
  (Gramedia Pustaka Utama)
- Membaca Katrologi Bumi Manusia Pramoedya Ananta Toer, déning Apsanti
  Djokosujatno (Tera Indonésia)
- Pramoedya Ananta Toer dan Manifestasi Karya Sastra, Daniel Mahendra, dkk
  (Penerbit Malka)
- Pram dari Dalam, Soesilo Toer (Penerbit Gigih Pustaka Mandiri dan
  Perpustakaan Pataba Blora), 2013.suara.com.hk

Uga mirsani

- Pramoedya Institute

Réferènsi

- (id) Wawancara Pramoedya kaliyan Playboy Indonésia
- (id) Toer, Pramoedya Ananta; Jejak Langkah, Hasta Mitra, Yogyakarta
  (2002) ISBN 979-8659-14-7

Pranala jaba

- (en) Halaman informasi Pramoedya Ananta Toer
- (id) TokohIndonésia.com
- (id) Pramoedya Ananta Toer: Dulu, Saya Tak Pernah Menyangka akan Menjadi
  Tua (Sinar Harapan)
- (id) Pramania: Dari Aktivis sampai Selebriti (Kompas)
- (en) Pramoedya Ananta Toer, Visits America and Europe
- (id) Apa Itu Pramoedya?
- (id) Forum diskusi tentang Pramoedya
- (id) Detik-Detik Menjelang Pramoedya Ananta Toer Mengembuskan Napas
  Terakhir (Jawa Pos)
- (id) Lagu Darah Juang Iringi Kepergian Pramoedya (Tempo)
- (id) Obituari: Pramoedya Telah Pergi, Berangkatlah Polemik! (Kompas)
- (en) Pramoedya Ananta Toer, 81, Indonésian Novelist, Dies (The New York
  Times)
- (en) Nobel candidate Pramoedya dies (Yahoo News)
- (ja) Koleksi Buku Pramoedya

