Jv/Kakawin Nītiśāstra/Pupuh 1

Pupuh I - śārdūlawikrīḍita

1.

- sĕmbahni nghulun ing bhaṭāra hari sarwajñātma bhuh nityaśa
- sang tan seng hṛdayântikta tulisĕn ngke supratiṣṭhenamĕr
- ring wāhya stuti sĕmbahi nghulun i jöng sang hyang sahasrāngśumān
- dadya prākṛta nītiśāstra hinikĕt lambang winākteng prajā

2.

- ring wwang tan wruha ring subhāṣita mapunggung mangraseng ṣaḍrasa
- tan wruh pangrasaning sĕḍah pucang adoh tambūla widyāsĕpi
- yan wwantĕn mawiweka śāstra nirapekṣa byakta monabrata
- yan wwang mangkana tulyaning rahinikā lwirnyān guwekā hiḍĕp

3.

- ring widyā wiṣa tulya denikang anabhyāsālasang sampĕnĕh
- yan tan jīrṇa tikāng bhinojana hatur wiṣyātĕmah wyādhaya
- ring hinārtha daridra tulya wiṣa goṣṭinyātĕmah manglare
- ring kanyā wiṣa tulya ring jaḍa pikun, tanpâmṛtângde wingit

4.

- ring janmādhika meta citta rĕsĕping sarwa prajāngenaka
- ring strī-madhya manohara priya wuwustāngde manah kūng lulut
- yan ring madhyani sang pinaṇḍita mucap tatwôpadeśa prihĕn
- yan ring madhyanikāng musuh mucapakĕn wāk-śūra singhākṛti

5.

- krūra ng sarpa wiṣamya somya tĕkaping mantrāmṛtākarṣaṇa
- singha wyāghra hilang galaknika tĕkapning stambhanā-mantra ya
- matta ng kuñjara yāngkuśāngrubuhakĕn dadyātĕmah mardawa
- krūrāning ripuśeṣa durjana gĕlĕngnya yweki tan wiśwasān

6.

- jroning wwe parimāṇa nāla gaganging tuñjung dawut kawruhi
- yan ring jātikula pracāra winaya mwang śīla karmenggita
- yan ring paṇḍita ring ksamā mudita śāntopekṣa ris mardawa
- sang śāstrajña wuwusnirāmrĕta paḍānyāngde sutuṣṭeng prajā

7.

- wwantĕn wwang sugih artha hina sabhinuktinyālpa ring bhūṣaṇa
- wwantĕn wwang guṇamanta śīla naya hinānūt rikāng durjana
- wwang dirghāyuṣa wrĕddha hina tan arĕp ring dharmaśāstrolahĕn
- yeku ng janma nirarthaka traya wilangnyoripnya nir tanpa don

8.

- yan ring pakṣi tinucca kāka hinaran pāpātmaka ng caṇḍala
- ring sarwāmrĕga gardabheka hinaran tuccātmaka ng caṇḍala
- ring buddhiki tinucca caṇḍala si kopāngde hilangning kṣamā
- ring durmitra cinaṇḍaleng jana kasar tang caṇḍala trinucap

9.

- ring dyun alpa bañunya kampita kucak yapwan hibĕk wwe sthiti
- yan ring go rawa ghora śabdanika göng alpa kṣiranyākĕḍik
- yan ring janma kurūpa ceṣṭitanikākweh bhāwa solahnika
- ring janmālpaka śāstra garwita tĕrĕh śabdanya tanpāmrĕta

10.

- singhā rakṣakaning halas, halas ikāngrakṣeng hari nityaśa
- singhā mwang wana tan patūt paḍa wirodhāngdoh tikang keśarī
- rug brāṣṭa ng wana denikang jana tinor wrĕkṣanya cirṇāpaḍang
- singhānghöt ri jurangnikang tĕgal ayū n sāmpun dinon durbala

11.

- ring wwang haywa nirāśrayeka gawayĕn tekāng mahā n āśraya
- ton tang nāga mangāśraye sira bhaṭāra tryambakāngarcana
- sangke bhaktinikāpagĕh dadi sawit de hyang trirājyāntaka
- prāptekāng garuḍa prasomya mulating nāga praṇateng ruhur

12.

- tingkahning suta mānuteng bapa gawenya mwang guṇā piṇḍanĕn
- ton tang matsya wihanggamekana si kūrmānaknya noreniwö
- ring mīneka rinakṣaṇeka dinĕlö ng aṇḍanya tan sparśanan
- ring kūrmekana ng aṇḍa yeningĕt-ingĕt tan ton tuhun dhyāna ya.

13.

- yapwan hantiganing wihanggama hinasparśanya tan niṣṭura
- mengĕt ring samayānya sangka ri kanang kośa swayam-putra ya
- byakta mwang bapa rakwa rūpa guṇa len kāryanya tan bheda ya
- tan mangka ng jana-putra winwang iniwö tan sah rinakṣenamĕr

14.

- sang wedajña phalanya homa wangunĕn byaktāmrĕteng rāt kabeh
- śīlāwṛtti phalanya ring śruti pagĕh ring buddhi tañ cañcala
- bhogānindya phalanya yan kinahanan ring artha dāneng prajā
- ring strī putra phalanya ring surata len śardūlawikriḍita.

Jv/Kakawin Nītiśāstra/Pupuh 2


Puh II – wangśapatrapatita

1.

- bhūṣaṇa wastra mukya tĕkaping para jana mamilih
- mukyanikāng bhinojana miñak dwijawara mamilih
- strī gĕmuhing payodhara minukya hinamĕr ing akūng
- śāstra wiśeṣa mukyanira sang muniwara pilihĕn.

2.

- uttamaning dhanolihing amet prih-awak aputĕran
- madhyama ng arthaning bapa kaniṣṭa dhana saking ibu
- niṣṭanikang kaniṣṭa dhana yan saka ring anakĕbi
- uttamaning hinuttama dhanolihing anuku musuh

3.

- dhāna wiśeṣa ring catur upāya kĕnakĕna kabeh
- ring sama bheda daṇḍa tayaning dhana tan ana kĕna
- sang maharĕp musuh catur upāya juga kĕnakĕna
- byakta kasoraning ripu, balanta magalak ing ayun.

4.

- haywa kaciryan ing para yadin hana kinatakutan
- dhairya juga prihĕn galakaning balagaṇa malaga
- tan hawamāna ring ripu musuhta mawuwuh agalak
- bahni manahnirānggĕsĕngi tan hana pangucapira

5.

- nora 'na mitra manglĕwihane wara-guṇa maruhur
- nora 'na śatru manglĕwihane gĕlĕng ana ri hati
- nora 'na sih mahānglĕwihane sihikang atanaya
- nora 'na śakti daiwa juga śakti tan ana manahĕn

6.

- kokila ring swaranya maka-rūpa kinalĕwihakĕn
- strī maka-rūpa diwya kapatibra linĕwihakĕn
- ring śruti dharma-śāstra guruwaktra kinalĕwihakĕn
- ring kṣama rūpa sang parama paṇḍita linĕwihakĕn

7.

- hemani sang mamukti dumadak tika tan ana guṇa
- yowana rūpawān kula wiśāla tika paḍa hana
- denika tanpa śāstra tan ateja wadana makucĕm
- lwir sĕkaring śami murub abāng tan ana wanginika

8.

- śīla pangawruheng kula sirang sujana panĕngĕran
- ring wara-bhoga puṣ,tining awaknya juga panĕngĕran
- sihning amitra sambhramanikātiśaya panĕngĕran
- ring kṣama len upekṣa sira sang wiku panĕngĕrira

9.

- makṣika śirśa taṇḍasika wiṣyanika tan ana len
- mŗccika pucca buntutika wiṣya katinĕngĕtakĕn
- sarpa ri danta rakwa wiṣa huntunika taya waneh
- durjana sarwa sandhnika wiṣya mamĕpĕk ing awak

10.

- śaktinikāng rare rudita mogha tinulung inamĕr
- mina balanya ring bañu magöng maputĕran adalĕm
- śaktinikāng kagānglayang ing ambara lĕyĕp aruhur
- sang ratu śakti yan pĕpĕk ikāng bala-gana catura

11.

- hinganikāng sayojana salakṣa ḍĕpa widhinika
- yojana hinganing bhahiri-śabda lĕpasika kabeh
- dwādaśa yojananya kupaking gĕlap angawang-awang
- śabdani sang sujāna mĕpĕking bhuwana paḍa ngalĕm

12.

- haywa mamukti sang sujana kaṣṭa piśita tilarĕn
- kaśmalaning śarīra ripu wāhya ri dalĕm aparĕk
- lwirnika kaṣṭa-mangsa musikā śrĕgala wiyung ulā
- krimi kawat makādinika pāpahara hilangakĕn

13.

- haywa maninda ring dwija daridra dumadak atĕmu
- śāstra tininda denira kapātaka tinĕmu magöng
- yan kita ninda ring guru patinta maparĕk atĕmu
- lwirnika wangśa-patra tumibeng watu rĕmĕk apasah]]

Jv/Kakawin Nītiśāstra/Pupuh 3


Pupuh III – Padmakeśara (Kalĕngĕngan)

1.

- tĕgal tan ananing dukutnya tinilar tĕkap i paśu taman hanānglawad
- nadi tan ana toya suṣka matilar sarasa hiku dumeh paḍâsĕpi
- ikang puruṣa hina dīna kasihan tinilarakĕnikāng warāngganā
- narendra na-parikṣa nirghrĕṇa dumoh balanira matilar manginggati

2.

- surudnikanang artha ring grĕha hilangnya tan ana winawanya yan pĕjah
- ikang mamiḍara swa-wandhu surud ing pamasaran umulih paḍānangis
- gawe hala hajĕng manuntun angiring manuduhakĕn ulah tĕkeng tĕkan
- kalinganika ring dadi wwang i sĕḍĕng hurip angulaha dharma sādhana

3.

- anitya tikanang hurip nwam i wayah kasugihan atilar nda tan sthiti
- ikāng surata sanggameka kadi langgĕng apuhara wiyoga tan lanā
- adharma kalawan sudharma guṇa mūḍa wĕdi-wĕdi kaśūran uttama
- sadārdha hananing śarīra tumuwuh tĕkani pati manūt nda tan hilang

4.

- ikāng dumadi janma rūpa maka bhūṣaṇanika sumilih tĕkeng sabhā
- surūpa maka bhūṣaṇanya kula śuddha piniliha marĕk ri jöng haji
- suwastra maka bhūṣaṇe kula minukya sira tĕka ri mādhyaning sabhā
- suśāstra maka bhūṣaṇa kṣama mahāngrĕsĕpi manahi sang maharddhika

5.

- caturtha pamarikṣaning puruṣa deśa kula guṇa gawenya kawruhi
- suwarṇa pamarikṣa purwa dinadar pinalu hinalubañ cinedana
- pamiḍanani sang mahājana caturtha dhinik inujaran nda tan hade
- piniḍananing artha tan wawa-rĕngön wĕkasan ika dinaṇḍa ring pati

6.

- caturtha wilanging masung suka ri purwaka mamuhara duhka tan hade
- ikang wwang ahutang lawan śrĕgala-maithuna suka ri sĕḍĕng minangkana
- salah-salahanekanang wwang atitu,sṭa wĕkasanika duhka tan hade
- wineh suka sĕḍĕng sinanggama magarbha wĕkasanika duhka tan hade

7.

- kapetanikang artha duhka linakon tan adagang alayar mapet dhatu
- huwus katĕmuning dhanātiśaya duhka hinayam-ayam ing durātmaka
- hilangnikanang artha tan sipi maweh prih-atin alara duhka kāsyasih
- kalīnganikang artha bhājanani duhka tilarakĕna de mahājana

8.

- prayoganikang artha kañcana tulūngakĕna ng alara duhka kāsyasih
- karakṣanikang artha tan hana waneh dana pinaka pagĕr surakṣaka
- wwayāgĕng atiwega tambakana bĕngkungĕn upamaning artha setuha
- tĕmahnika hilang bĕḍah nirawaśeṣa kahili kadawut lajĕrnika

9.

- warāmrĕta mawor lawan wiṣa tang āmrĕta tika ng alapĕn tĕkapnira
- ikāng kanaka len puriṣya mapulang, kanaka juga kapeta kumbahĕn
- gunottama waropadeśa yadi tucca kahananira yogya yan prihĕn
- adhasstha wĕtuning wadhūttama surūpa halapĕnira sang mahājana

10.

- bhaṭāra haricandanātiśaya tisnira lumĕwihi tejaning wulan
- satisnira kinālihan kalĕwihan tĕkapi wacana sang mahārdhika
- ikāng dahana bahni tikṣṇa mapanas lumĕwihi sira tejaning rawi
- panasnira kinālihan kalĕwihan tĕkapi wacananing durātmaka

11.

- swabhāwanikanang lalĕr maharĕping braṇa purihika darpaning kanin
- ikāng wayasa kāka darpa harĕping kunapa midĕring ambarānglayang
- ikāng kujana dadyaning kalaha kahyunika mulat i duhkaning para
- kṣamā mudita kahyuning sujana dharmanira mulata tuṣṭaning para]]

Jv/Kakawin Nītiśāstra/Pupuh 4


Pupuh IV – ragakusuma

1.

- sang hyang candra tarāngganā pinaka dīpa mamaḍangi ri kālaning wĕngi
- sang hyang surya sĕḍĕng prabhāsa maka dīpa mamaḍangi ri bhūmi maṇḍala
- widyā śāstra sudharma dīpanikang tribhuwana sumĕn prabhāswara
- yān ing putra suputra sādhu guṇawān mamaḍangi kula wandhu wandhawa

2.

- sang śūrāmĕnanging raṇānggana mamukti suka wibhawa bhoga wīryawān
- sang śūrāpĕjahing raṇāngga mangusir surapada siniwi ng surāpsari
- yan bhīru n mawĕdi ng raṇānggana pĕjah yama-bala manikĕp mamīḍana
- yan tan māti tininda ring parajanĕnirang-irang inañang sinorakĕn

3.

- haywāgyāngaku śūra paṇḍita widagdha ri harĕpani sang maharddhika
- sang yodheng raṇa sora denika satus wilangika sira tosni sang wani
- sakwehing wwang apakṣa paṇḍita sahasra pupulakĕna sora denika
- yekin paṇḍita nāma yogya guruning sabhuwana sira tosni sang wiku

4.

- mangke wwang pulungĕn salakṣa paḍa pakṣa bisa kalaha ring wināyaka
- yekin wāgmi ngaranya nīti naya wit paḍa paḍa kalawan wŗhaspati
- sangsiptanya kaniṣṭaning mangaku, tan gawayakĕna tĕkap mahājana
- yekin mānawa tantra yogya pituhun tĕkapira sang inuttameng praja

5.

- haywa ng wang cumacad samasta jana nora tan ana cacadanya ring prajā
- hyang towin sira sang hyang Indra bahu-locana wŗṣaṇanireki tan gĕnĕp
- sang hyang candra cinihnaning śaśa bhaṭāra rawi sira mahoṣṇikaprabhā
- sang hyang śangkara nīlakaṇṭa paśupāla cacadira bhaṭāra keśawa

6.

- wwang dīnātithi yogya yan sungana dāna tĕkapira sang uttameng prajā
- mwang dewa-sthana tan winurṣita rubuh wangunĕn ika paharja sĕmbahĕn
- dīna preta sangaskaran-ta pahayun lĕpasakĕna tĕkeng śmaśāna ya
- byaktā lābhaning aśwamedha-kŗtu lābhanira siniwi ring surālaya

7.

- singgih yan tĕkaning yugānta kali tan hana lĕwiha sakeng mahādhana
- tan wāktan guṇa śūra paṇḍita widagdha paḍa mangayap ing dhaneśwara
- sakwehning rinahasya sang wiku hilang, kula ratu paḍa hīnakāsyasih
- putrādwe pita ninda ring bapa si śūdra baṇija wara wīrya paṇḍita

8.

- menggung rāt bhuwanāṇḍhakāra ratu hīna-dana dinananing dhaneśwara
- sang widw angga wana-praweśana sa-mudra gati manut i lāmpahing kali
- śūdrāsampay i weśya, weśya mawalepa ri sira naranātha nindita
- rājāsampay i sang dwija, dwija sirālĕmĕh angulahakĕn śīwārcana

9.

- nirwa hyang pŗthiwī tang oṣadhilatāhilang i guṇanirāmŗteng jagat
- wipra-kṣatriya-weśya-śūdra paḍa sangkara sama-sama pakṣa paṇḍita
- sāmpunyān maka-weśa paṇḍita wiśeṣa kaharĕpika nora sangśaya
- nindeng śāstra samādhi yoga japa, tungga tanunika paniṇḍa śūnyatā

10.

- pangdening kali mūrkaning jana wimoha matukar arĕbut kawīryawān
- tan wring rātnya makol lawan bhratara wandhawa, ripu kinayuh pakāśrayan
- dewa-dṛwya wināśa dharma rinurah kabuyutan inilan paḍāsĕpi
- wyartha ng śāpatha su-praśāsti linĕbur tĕkaping adhama mūrka ring jagat

11.

- wwang mahyun ri kawehaning dana darīdra, krĕpaṇa dumadak dhaneśwara
- wwang dūrātmaka dirgha-jiwita, sirang sujana dumadak alpakāmrĕta
- wwang duśśīla suśīla, durṇaya wiweka, kujana sujanāwibhāgana
- sang rājāsiwiteng suṣena ta ya, sang madum-amilih ulah wiparyana

12.

- rug tang campaka cūta candana wungū bakula surabhi nāgapuṣpita
- sakwehnyān winadung tinor tinutuhan pinagĕrakĕn i pung lawan pilang
- bhrāṣṭa ng hangsa mayūra kokila hiningsa pangariwuwu kāka len bango
- tuṣṭekāng śŗgaleniwö winarĕgan rudhira dagingikang warāngganā

13.

- sang hyang prāṇa lawasnirā niyata sātus iwu tahun i kālaning kŗta
- ring tretā pwa ya sangsaya kṣaya ḍatĕng sapuluh iwu tahun sirerika
- seww ing dwāpara ring yugānta śata warṣa tĕmahika sahasra candramā
- yan ring sandhyanikāng yugānta tahuning yuṣa cataliṣa hīnganing hurip

14.

- sang hyang prāṇa yan ing kŗteka tahulan kahananira ri māja nityaśa
- ring tretāsthi sirān pratiṣṭha rumakĕt kahanani huriping jagt kabeh
- yan ring dwāpara mangsa len snayu lawan rudhira kahananing hurip sthiti
- yan ring kāli haneng kulit wulu-puhun kahanira ring anna bojana

15.

- ring strī sangkanikang wirodha ring asit, kŗta yuga sira dewi reṇukā
- ring tretātiśayeng prang ādbhuta nimittaning alaga ta dewi jānaki
- ngūni dwāpra bhāratāyudha sirang drupada-parama-putrikāngdani
- sakwehning waniteng yugānta kaharĕpnya maka karaṇaning prang ādbhuta

16.

- lwirning tan rĕju ring jagat tri gaṇitanya tan abĕnĕr ulahnya kawruhi
- strī odwad kalawan lwah ārĕju wilut lakunika paḍa tan wĕnang tutĕn
- yan wwantĕn kumudācukul saka rikang watu, mabĕnĕr ulahning angganā
- sangsiptanya wuwusku yatna sira sang sujana siniwi ring wadhū-jana

17.

- yan wāgmika wināyakāṣṭa-guṇanĕn ng anak-ĕbi tĕkaping mahājana
- ring bhuktinya tikāṣṭabhāga tĕkaping puruṣa kĕlarikāṣṭabhāganĕn
- yan ring sanggama sang mahāpuruṣa kāṣṭaguṇa tĕkapikang wadhū-jana
- ring strī tan kahanan warĕg puruṣa" ling drupada-parama-putri-kāngucap

18.

- ring wwang haywa manūt i budhhinikanang parajana matĕmah wināśa ya
- yan strī buddhi tinūtakĕn pati tĕmahnya hinirang-iranging param-para
- yapwan sātmaka buddhi tuṣṭa tĕmahanya mangangĕn-angĕneka pūrwaka
- byaktā manggihakĕn wiśeṣa kita yan lumĕkasakĕna buddhining guru

19.

- lwirning mangdadi mādaning jana surūpa dhana kula-kulina yowana
- lāwan tang sura len kaśūran agawe wĕrĕh i manahikāng sarāt kabeh
- yan wwantĕn sira sang dhaneśwara surūpa guṇa dhana kulina yowana
- yan tan māda maharddhikeka pangaranya sira putusi sang pinaṇḍita

20.

- tingkahning sutaśāsaneka kadi rāja-tanaya ri sĕḍĕng limang tahun
- sapta ng warṣa warā hulun sapuluhing tahun ika wurukĕn ring akṣara
- yapwan ṣoḍaśawarṣa tulya wara mitra tinaha-taha denta miḍana
- yan wus putra suputra tinghalana solahika wurukĕn ing nayenggita

21.

- haywānglālana putra sang sujana doṣa tĕmahika wimarga tan wurung
- akweh sang sujanātilar swa-tanayanya pisaningu tikang warāngganā
- yapwan dīkṣita tāḍanenulahakĕn tĕmahan ika suśīla śāstrawān
- nityenarcana ring wadhūjana sirang wara sujana lulut mangastuti

22.

- haywāweh guṇa śakti ring kujana bhangga, sujana juga yogya sanmatān
- ton hyang bahni hinungsining wĕsi hinogha tanunika winor sinanmata
- sāmpun tang wĕsi māwak agni ya mabāng lumĕwihi panasing mahānala
- paścat ring wĕkasan dinaṇḍa wĕsi punggĕl ing awakira dina duhkita

23.

- wrĕkṣā candana tulya sang sujana, sarpa mamilĕting i sor mangāśraya
- ring pāng wānara, munggu hing śikara pakṣi, kusumanika bhrĕngga
  mangrubung
- yan pinrang winadung sugandha pamalĕsnika mĕlĕk ing irung nirāntara
- mangkā tingkahi sang mahāmuni maropahita satata citta nirmala

24.

- yan lajjerang ikāng wadhu gaṇita weśya kajaliranikātĕmah hilang
- nirlajjerang ikāng wadhūttama tĕmahnya mari hinaranan warāngganā
- nissantoṣa sirang pinaṇḍita hilang, tĕmahanika pinucca ring sarāt
- yan santoṣa sirang nareśwara hilang jajahanira pinet mareng musuh]]

Jv/Kakawin Nītiśāstra/Pupuh 5


Pupuh V – Kusumawicitra

1.

- taki-takining sewaka guṇa widya
- smara-wiṣaya rwang puluh ing ayuṣya
- tĕngah i tuwuh san-wacan gĕgön-ta
- patilaring ātmeng tanu pagurokĕn

2.

- dhana phalaning mona tan angucap wwang
- ikang agalak ring waca nĕmu duhka
- ikang umĕnĕng lyab dhana ya matumpuk
- damar uga himpĕrnikanang aśabda

3.

- waṣita nimittanta manĕmu lakṣmi
- waṣita nimittanta pati kapangguh
- waṣita nimittanta manĕmu duhka
- waṣita nimittanta manĕmu mitra

4.

- masĕpi tikang waktra tan amucang wwang
- masĕpi tikang weśma tan ana putra
- masĕpi tikang deśa tan ana mukya
- sĕpinikanang try āpupul ing anartha

5.

- lwiring awalā tinggalakĕna denta
- krĕpaṇa daridreka rĕsĕb awaknya
- swaranika māwor drawa kamadhatrī
- agalak aśabdāghrĕna ya mapunggung

6.

- lwiring awalā yogya pinaka patnī
- wara-guṇa rūpādhika kula dhāni
- mapĕs ikang ambĕk ghrĕṇa ya suśīlā
- kadi panĕḍĕngning kusumawicitra]]

Jv/Kakawin Nītiśāstra/Pupuh 6


Pupuh VI – Aśwalalita

1.

- sira sang aweh sudāna ri sirang dhanādhipa pasungnya niṣphala tika
- ikanang uwus warĕg sungana bhojanātiśaya niṣphalanya marika
- kadi hudan ing samudra papaḍanya niṣphalanya hilang bañunya mapahit
- ikang upakāra katriṇi taman prayoga paḍa niṣphalāywa tuladĕn

2.

- tan ana sudharma manglĕwihane kasatyan usirĕn tĕkap para-jana
- tan ana kawah mahānglĕwihanerikang mrĕṣa tilarkĕnekang alĕñok
- hyang anala sūrya candra yama bāyu satya sira sakṣyaning tri-bhuwana
- mara nimaskara hyang iśanekanang bhuwana matya satyawacana

3.

- mrĕsa kita ring triyak daśani warṣa pāpa linakonta karing aji
- sama-sama mānuṣeka śata warṣa durgati bhinukti yan mrĕṣa kita
- yadi kita mithya ring widhi sahasra warṣa lawasing kapātaka kita
- guru liniñok-liñok tan ana hinangning tahun ananta-pāpa katĕmu

4.

- lima wilanging mrĕṣeka gawayĕn taman pamuhareka pāpa wangunĕn
- ri sĕḍĕng angutsawāthawa wiwāha-kāla ri karakṣaning wita juga
- athawa muwah karakṣani hurip nanarma masiwo-siwo mrĕṣa kita
- lyana saka ring limeka kawaweng kawah kita tĕkapning aśwalalita]]

Jv/Kakawin Nītiśāstra/Pupuh 7


Pupuh VII – Bhramarawilasita

1.

- hulwanta ng supta juga hilingakĕn
- ngwang mājar lingning aji pituhunĕn
- yan ring pūrwāyuṣanira madawa
- yapwan ring uttara dhana katĕmu

2.

- paścāt kulwan hulu, patining asih
- mitrantelik ta ya karaṇanika
- yapwan ring dakṣiṇa pati maparĕk
- mangde śoka bhramarawilasita]]

Jv/Kakawin Nītiśāstra/Pupuh 8


Pupuh VIII – Ragakusuma

1.

- tikṣṇa hyang rawi ring prabhāta magawe kṣayani tanu halanya manglare
- yan sore sira manda-teja hatur āmrĕta paniraming angga durbala
- dhumojjwālaning anggĕsĕng śawa mareng awak anurudakĕn kayowanan
- prāyaścitta mayajña homa wangunĕn pangilanganira pāpa kaśmala

2.

- sakṣāt dagdha gĕsĕng tikang wadana yan kita tan anginangerikāng sabhā
- sakṣāt dagdha gĕsĕng tikang muka yadin prihawak anginangerikāng sabhā
- sakṣāt dagdha gĕsĕng tikang wwang anwam i wayahnya dumadak ika hīna
  kāsyasih
- sakṣāt dagdha gĕsĕng tikang huwus jaḍa pikun dumadak anĕmu bhāgya
  wīryawan

3.

- ring rāt pitrĕ ngaranya pañca-widha sang matulung urip i kālaning bhaya
- mwang sang nitya maweh bhinojana taman walĕs i sahananing huripnira
- lawan sang pangupādhyayān bapa ngaranya sira sang anangaskare kita
- tan waktan sang amĕtwakĕn ri kita pañca-widha bapa ngaranya kawruhi

4.

- artha strī magawe wirodhanira sang sujana tuwi manahnirāgĕlĕh
- tan manggātika kociwāmbĕkira ring rwa karaṇaning akol paḍābutĕng
- sihning mitra kadang suputra bapa len guru hilang atĕmah manah gĕlĕh
- anghing sang wiku nisparigraha, wadhūjana dhana kadi loṣṭa tanpa don

5.

- wwang mūrkātika duṣṭa hinganing umahnya mangalĕm ing awaknya ngastuti
- yan sang pārthiwa hinganing swa-pura ngarcana wara guṇa wirya wikrama
- yapwan sang prabhu ring swa-pora paḍa ngastawa sa-lĕbani bhūmimaṇḍala
- sang yogiśwara sarwa bhūmi paḍa ngaracana ri sira manamya sādara

6.

- tan mitran tikanang durātmaka, sirang sujana juga minitra sewakan
- tan lupteng yaśa dharma puṇya gawayĕn rahina wĕngi taman hĕlĕm-hĕlĕm
- ewĕhning pati tan kĕnenaku, ng uripta suka wibhawa nora saśwata
- yatnā sewaka ring mahāmuni sipat siku-siku patitis tañākĕna

Jv/Kakawin Nītiśāstra/Pupuh 9


Pupuh IX - Kṛti-1

1.

- kadi sang hyang indra sang amukti suka wibhawa bhoga wīryawān
- sira sang wiweka guṇamanta paḍa-paḍa lawan hyang iśwara
- atiyowanātuha sudharma paḍanira bhaṭāra keśawa
- ikanang wimūḍha paśu tulya manahika mabhoga sanggama

2.

- kramaning dadi wwang ana ring bhuwana pahutanganta ring prajā
- ri sirang munindra nguniweh sang atithi-gamaneka sambhraman
- athawā muwah swa-pita rahyang amara rĕṇa yogya kingkingĕn
- panahurta ring pitara potraka luputakĕning yamālayu

3.

- krĕtu pañcayajña gawayĕnta panahura hutangta ring widhi
- sahurĕnn upādhyaya samasta hutangira ri sang rĕṣiśwara
- waca gorawe sira sang abhyagata taman ayogya sambhraman
- iti śāsaneng dumadi tan palĕ-palĕha ri dharma sang wiku

4.

- yaśa kirti karmakĕna denta tan ĕlĕm-ĕlĕmeka śighranĕn
- gawayĕn tikang talaga tunggal amaḍa magawe sumur satus
- magawe'ki tālaga satus wilangika paḍa pinra sakrama
- mapaḍeki labhaning aputra sawiji guṇamanta sādhana

Jv/Kakawin Nītiśāstra/Pupuh 10


Pupuh X – Prawiralalita

1.

- lwirnikanang sinĕmbahakĕn ing prajā t-ingĕt-ingĕt
- arthaka len ikang wara wadhū sudharma linĕwih
- ring swami janggut inganira yan praṇamya siniwi
- sang ratu tungtunging ghraṇa namaskaranta marĕka

2.

- pitṛ ri madhyaning halis inĕmbah aywa malupa
- lālaṭa ring pangajyanira śāsananta marĕka
- mūrdha ri sang gurunta pasangaskaran kramanika
- pañca wilangnikang praṇama śāsaneng widhi tutĕn

3.

- bhṛtya parikṣa pūrwaka sinorakĕn tinitihan
- bhakti tumungkulāmra pinarikṣa ring dhana luput
- stri pamarikṣa tan kĕna tinogning aprang atahĕn
- yeka ngaranya bhrĕtya saphala prawiralalita]]

Jv/Kakawin Nītiśāstra/Pupuh 11


Pupuh XI - śārdūlawikrīḍita

1.

- ring bhogeka guṇanya kāṣṭa-guṇa dening piṣṭa mangde kĕral
- kralning piṣṭa ya kāṣṭabhāga tĕkaping pöhan tahap nityaśā
- ring pöhan ya tikāṣṭabhāga tĕkaping sarpis sadā bhakṣaṇa
- kralning sarpis inaṣṭabhāga tĕkaping mangsottama ng uttama]]

Jv/Kakawin Nītiśāstra/Pupuh 12


Pupuh XII - Kṛti 1

1.

- paḍaning ku-putra taru śuṣka tumuwuh i ri madhyaning wana
- maghasāgrit matĕmah agni sahana-hananing halas gĕsĕng
- ikanang su-putra taru candana tumuwuh i ring wanāntara
- plawagorahā mrĕga kaga bhramara mara riyā paḍāniwi]]

Jv/Kakawin Nītiśāstra/Pupuh 13


Pupuh XIII - śārdūlawikrīḍita

1.

- wwang tan wring śruti rūpa lingga mangucap śāstreng sabhā maṇḍala
- himpĕr wwang manikĕp matangga magalak ngkāneng alas durgama
- tambangnyeki bĕsarnikā gagangikang tuñjung talinyāmikut
- durān sambhawa teki yan kawĕnangāngde hasyaning wwang mihat

2.

- wwantĕn durgama wiṣṭining bhuwana dīn yan tan prayatneriya
- ring go yan malungid sungunya magalak, ring wwang maweng sañjata
- mwang tang rājakulān mawāni gulungeng śardūlawikriḍita
- tĕkwan lwah madalĕm asantĕr amulĕk , strī rakṣakān bhiṣaṇa

3.

- sang bwat sewaka ring wwang uttama-jana mwang sang wiśeṣeng jagat
- kady anggāni malintanging tasik iwĕh mombak magöng bhiṣaṇa
- sākṣāt wwang dumilat ri laṇḍĕpi tĕwĕk, sarpenaras kādbhuta
- himpĕr wwang mamĕkul śarīranikanang śardūlawikriḍita

4.

- yan ring deśa taman haneki sira ng angdon sañja munggweriya
- tan wwantĕn kula wandhu warga nguniweh tang mitra tapwan hana
- sang wijñeng aji tan haneriya tuhun tistis tan iṣṭālaya
- tan yogyāmbahĕn ing sarāt jagat ikāngde sangśayeng wwang mara

5.

- ring wadhwādhika ring swawarga yan anūt karmeng ulah sang tuhan
- yogyān kawruhaneki kāsihana de swāminya tan giṇḍala
- mangkā mitra sĕḍĕng manĕmwa lara yogyāninditān kawruhi
- lāwan strī suruding dhana nda huningān de sang kakūngnyāwĕlas

6.

- nāhan hetuni sang widagdha puruṣāngambil ri kanyottama
- yadyan sora ri rūpa yan guṇawati śuddha ng kulanyobhayān
- mwang strī sor guṇa, rūpa dibya manulus pantĕs wruheng sasmita
- tan hopĕn sira sang surūpa guṇawān mwang kanya janmottama

7.

- mangkā tāmŗta sangka ring wiṣa ya towin yogya rakwālapĕn
- mwang tan rukmi sakeng awidya tuwi tan milwālayanyāgĕlĕh
- ring śāstrādi sakeng aśuddha-kula towin yogya rakwālapĕn
- strī ratnān mĕtu ring wwang alpajananā yogyālapĕn śobhita

8.

- ring strī yan pinakottamā dwiguṇa ring bhuktinya sangkeng pumān
- lāwan buddhinikā caturguṇa mapĕs jātinya tan karkaśa
- sangkeng sāhasa ṣaḍguṇānggĕhika tan krūra ng manah mardawa
- yan ring sanggama kāṣṭabhāga sira sang swāminya kokteng aji

9.

- ring wwang wastu ng iwĕh hinuttama hane dehanya nityenĕnĕb
- sangkeng lobhanikāngalap guṇa muwah ring harṣa tan kagraha
- yekāngde hilanging sakawruhika ring purwātĕmah wigraha
- ndā tan kagraha rakwa teki wĕkasan śirṇābalik nirguṇa

10.

- wwang mūrkāmbĕk anĕmwakĕn phala magöng sangkeng kaduṣṭakraman
- siddhe sādhyanika nda tan kataman ing lajje dukāning para
- tan tolih ri sadoṣa len kaluṣa tan ketung wimohāngliput
- bheda mwang muni-pakṣa rakwa satatāngdohi ry ulah mangkana

11.

- ring wwang śakti mabhoga ṣaḍ-rasa lĕwih tañ campur ing bhakṣaṇa
- śakteng maithuna tan saheng wara winī manggĕh surūpāhalĕp
- lāwan yan sĕḍĕnging dhaneśwara wibhub nang dāna nityolahĕn
- yekā kājar i purwakarma phalaning sthirāpagĕh ring brata]]

Jv/Kakawin Nītiśāstra/Pupuh 14


Pupuh XIV – kusumawicitra

1.

- ika hulahĕn ring śiśu ya ta sikṣān
- pagĕha ri kābhyāsaning aji tan len
- apan ikanang yowana wiṣayābwat
- ya tika sĕḍĕngning tuha muni wrĕtti

2.

- kunang i ḍatĕngnya ng mṛta tĕpĕt ambĕk
- atutura ring yoga tayaning ātma
- taki-taki tosön pakĕkĕsa sang wruh
- wĕkasanikāng tan hana juga tosön

3.

- satata musuhning mangarĕki widya
- ṣaḍ ika wilangnyengĕtakĕna denta
- ulahing alĕswa malanika māgöng
- apituwi sang wyāsana ya ri duṣṭa

4.

- nguni-nguni yan wwang gĕring atirukṣa
- 'pituwi sĕḍĕng rāga taruṇa manwam
- kimuta yadin wwang satata daridra
- lawan ing ulah dyah ta saha nitādi

5.

- kunang ika yan wwang mana ya kĕnewĕh
- manahika pakṣa druhaka sadarpa
- taman agawe śobhita ring awaknya
- kasih-arĕpi lwir kusumawicitra

6.

- pangawasaning ṣaḍripu ya ta mangde
- pamurung i śāstrāgama yan apingging
- ingĕt-ingĕtĕn rehnya ya ta gĕgönta
- apuwara śīrṇā hilanganikang twas

7.

- catur angilang śakti ta yan awak tan
- raray, i sĕḍĕngning mangaji tan erang
- nara kasih-arṣa mri rĕbut i bhukti
- lawan ing ulah dyah ta saha nitādi

8.

- nara mapacārārĕbut apapakṣan
- alah-amĕnang tan rinasan irangnya
- sadulu-dulurnyātiśaya paḍākral
- huwus ika rehnyeti kajar ing śāstra]]

Jv/Kakawin Nītiśāstra/Pupuh 15


Pupuh XV – wasantatilaka

1.

- lwirning purohita wiśeṣa ri sang narendra
- sang wruh ri śāstra putusing paramādhi-kāwi
- ring widya-sāra sarasāhuwusan kagĕgwan
- sakteng śiwārcana sadāgama tan kaluptan

2.

- mwang modi dīkṣi wĕdihanya tĕkĕs linakṣan
- wijñeng samādhi japa hūti ginöng sadarpa
- mekṣawa ring naya karakṣanirang narendra
- manggĕh purohita tikā ta ngaranya ring rāt

3.

- tingkahnikang prabhu sumīkṣa ri bhŗtya sangghya
- sakwehnya kottama kamadhya lawan kaniṣṭa
- yekā warah-warahaneka ya karma yukti
- sangkeng kuṭāra gĕlarĕn tĕkaping sumīṣa

4.

- nang wadwa tan kaparĕking nagarāryakĕnta
- wwang bwat maśabda lĕmĕhan mapi-tūwi langguk
- nityeki yan pamĕng-amĕng manutindriyanya
- buddhinya durjana kaṭungka papā nicāra

5.

- krureka tan hana kasomyanikā wuwusnya
- tan hantuṣa ng kĕḍi-kĕḍik ya 'ti-moha garwa
- tan bhakti matwang i tuhan titir sampe sĕnghit
- yeku ng balācĕmer ulahnya ya dohakĕnta

6.

- mwang wadwa tinggalakĕna pwa tĕkap narendra
- kopa pragalbha tuwi tan hana mardawanya
- nityeki lālana taman hana mātra denya
- sakteng pirak kanaka ngiṣṭi dhana pwa tansah

7.

- lāwan malih wwang angupĕt ri tuhanya nitya
- dudwāti mūrka kuhakānika göng sadarpa
- śabdanya tan rahayu nityaśa wākparuṣya
- tan yukti karyanĕnirādhipati ng swa-sena

8.

- lwirning narādhipatining bala ring swa sena
- pāt kwehnya rakwa huningan pwa rĕngönta mangke
- bwat krūra sāhasa, kṛpāṇa sudhira malwat
- len warṇasangkara kunang mamati tapaswi

9.

- ring bwat krĕpāṇa ya kasora ring ardha kopa
- ring warṇasangkara lĕhĕng juga tang kṛpāṇa
- yapwan kṛtaghna kalĕhĕng juga tang manāmpuh
- yekā gatinya pilihĕn tĕkaping sinewa

10.

- yan sājña sang prabhu pakaryanirang amatya
- tri pwekanang phala kabhukty anuteng swarāja
- swargādi len ika dhanāgama tang kapangguh
- sangkeng kaśaktining amatya maweh kasiddhan

11.

- pathyā tigolahĕn ikā mapatih wiśeṣa
- lĕngkĕp wruhing guṇa samāpta lawan kaśūran
- dharmārthakāma kawĕnang ya kaniścayeng twas
- yan nirguṇeku tilarĕn pwa tĕkap narendra

12.

- salwirnikang guṇa mijil saka ring munīndra
- ring doṣasanghya mĕtu ring kuhakāti mūrka
- ring mūrka sewu kasĕlan ya sujanma tunggal
- yogyālapĕn tang ati-śuddha suśīla tunggal

